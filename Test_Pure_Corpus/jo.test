حسني انو انا كاتب متمرس و عندي روايه ولازم انتقي الكلمات الثقيله 
هو ضروري اكتبلك عيناكي عينيكي بتزبطش 
اغير كلمه زباله بكلمه قمامه 
وحدو الله يا اخوان القصه ابسط من هيك انا مش مخضرم ولا ناقد سياسي ولا دارس ادب عربي 
انا شب هيني عادي بكتب اللي براسي مشان ارتاح شوي فش فيها اشي 
ليش تدخلوني بقصصكم الاجتماعيه والسياسيه والمؤامرات و تشويه المجتمع 
مش عاجبك مفرداتي تتابعنيش تعلقليش اتركني بحالي بعرض اختك 
والله كرهت حالي و كرهت الفيسبوك وكرهت كل اشي بعملو انا بدي اخرب الشباب يزم هو انا هيروين 
بدك تلبسني قضيه خاوه يا عمي انا شو دخلني بهالعالم وهالقصص انا عاصمه المكسيك بعرفش شو هي 
طلعوني من راسكم داخل ع الله و عليكو و خلينا نضحك ونتخوت احسن 
بكفي اني بكتب و كل اشي بنسرق و اول اشي بعملو بشطبو اسمي حتى اني فكرت ما احط اسمي مشان اريحهم من هالإسم 
يلعن عرض هالإسم اللي عملي مليون مشكله و قصه وانا بداري لا راحه ومشاكل و وجع راس 
شو اعمل يعني مش عارف 
مرحبا كيفك 
اهلا تمام انتي كيفك 
تمام انتا عمر زوربا 
اه المفروض انا عمر زوربا 
بدي اسألك سؤال فضولي انتا كم عمرك 
عمري سنه 
ييع باي 
ولك الله يلعن ابو اللي خلفوكي ولك ان شاء الله بتنحرقي ببابور كاز يا مقمله يا ام السيبان 
ولك حستيني انو رقم عباره عن صرصور لقوه ببكيت شيبس يع اللي يقرطلك ذانك يلي معك جدري بمخك هو انا خلصت من سي تاون وساعه جديده وكوفي شوب زوربا وخلصت من اني متملق و ارستقراطي وجاي ع عمري 
الا عمري بقدرش اغيرو ولا انفيه ولا انزل بيان عائلي فيه 
قال يع قال حستني انو يعني سنجاب معفن يلعن ابو ليفه الجلي اللي بتستعمليها لوجهك يا مريضه 
حبيبتي شو بتعملي 
ولا اشي حبيبي كنت نايمه وصحيت عيطت شوي وغسلت وجهي وهيني عملت نسكافيه تفضل حبيبي 
لا حبيبتي صحتين ع قلبك 
لا حبيبي تفضل 
لا حبيبتي صحتين ع قلبك يا عمري 
لا لا امانه حبيبي تفضل 
لا حبيبتي عنجد يسلمو و صحتين 
حبيبي عنجد تفضل اشرب شوي طب عشاني 
ولك انا الي ساعه ونص بقولك صحتين وعقلبك و عالزفت ومستحي ارد عليكي اي بالله عليكي كيف بدي اتفضل بدي امد لساني من الواتس اب وألحس نسكافيه زي الضفدع بترضيلي ياها ولا بدك ترشي شويه نسكافيه عالشاشه ويوصلوني 
اقولك ماشي يلا بدي اتفضل يلا شربيني نسكافيه بددي نسكافيه يلا اصلا جاي عبالي يلا اصلا بشوفوش الا بالدعايات يلا بددي نسكافيه وينك 
اه هسا بطلتي تردي 
يلا بقوللك بدي اتفضل 
قال تفضل قال ولك وين اتفضل 
شو رأيك اشتري نص كيلو بزر و اجي ادق الباب عليكم واقولهم جاي اشرب نسكافيه عند اختكو 
ولك مأنتي اخوانك عاملين زي جيش ولك اخوانك لحالهم بعملو ربيع عربي عفكره اخوانك اللي بنو الاهرامات اخوكي الصغير انا متأكد انو يتغذى ع اعضاء بشريه 
عليم الله لأستقبل كفوف اكتر من عدد اللايكات التي حصلت عليها صوره اوباما وهو يبكي 
انتي بدك تدمريني ولك هو انا ناقصني طبعا انتي ساعيتها رح تنكري مين انا ازا سألوكي مين انتا يا مئمل مين عمر زوربا ما بعرفو ئرف ئي يلعن ابو قملك يا مقمله يللي كنتي تمشطي شعرك بأضافر اخوكي 
حتى يمكن تضربيني معهم تشاركي اخوانك المعركه يعني رح تصيري ترمي عليي مخدات من بعيد وهمه هاجمين عليي حاس انك رح تصيري تصفري وتزقفي وتزغرتي وهمه عم يضربوني اقولك بديش تحكي معي خلص انا اصلا لسا ما است حالي ومش تبع خطبه وجيزه سميتي بدني الله يسم بدن المطرب اللي بتسمعيلو يا ام النسكافيه ولك تعالي جاي اصلا انتي من متى بتشربي نسكافيه يا ام الشاي بميرميه الله يرحم ايام مكنتي تلعبي مشان تربحي كاسه قهوه من الكافتيريا بالكليه قال نسكافيه قال 
بديش اتفضل حرر انا بدديش قلنالك صحه وعافيه وانتي سايقه جو البنت الكريمه روحي سدي الدين اللي عليكي لتبع الدكان يا ام السيرف والكبريته والسردين 
اقولك يلا اوك مش باي 
مش عارف ليش احنا شعب شوي درامي 
بنميل للحزن والدراما اكتر من السعاده والفرح 
مع انو شعب نهفه وبس بدو يخفف دم وينهف بطلع معو شغلات خياليه 
يعني انا لما بدي ابعت اغنيه عجبتني لصاحبي اذا ما كانت دمار و بتبكي الامم المتحده بزبطش حتى لو يخيروني بين اغنيه حزينه و اغنيه فايعه بختار الحزينه والجمله دايما يزم شو هو انا بدي ارقص هو انا بحفله 
بدي اتدمر اعطوني دمار 
حتى عالسيارات الجمل اللي بتكتب مستحيل تلاقي كلمه فرايحي هدف حياتي طلع تسلل 
بزبطش يكتب هدف حياتي اجا بالزاويه التسعين 
فينا شرش غريب بخلينا نميل للدراما اي يوم حفله نجاحي بالتوجيهي قضيناها عياط ع ابوي 
حتى زمان بس كنت امر من الحاره و يكون في بنات عالبرنده لازم امشي بكشره و دمار و زعل 
ولما بدنا نبين انو احنا زلام كنا نجيب قشر بزر شمس و نجرح ايدنا انو دواوين 
حتى لما واحد يحب مطرب او اكله او اي اشي بيقول بموت عليه بزبطش يحكي بعيش عليه 
متت من الفرح انذبحت من الضحك انقتلت من طعم السندويشه 
حتى اذا ضحكنا بنقول الله يكفينا شر هالضحكه 
حتى اذا شب بدو يزبط بنت عال ببعتلها 
سوف اموت تحت قدميكي ايتها الاميره النائمه 
يزم قلها بدي اخدك عالملاهي قلها بدي نلعب بلايستيشن عالسطح قلها بدنا نلعب سبع حجار بالحاره فش تفاؤل 
انا بس بحكي ئي 
لا تخرج قبل ان تقول سبحان الله 
تفاحه في السودان تصوم وتصلي اوعى تطلع بدون متقول سبحان الله 
طفل في السابعه من عمره يقفز من سابع طابق و ينكسر اصبعو ازا مقلتش سبحان الله رح يصير معك ملاريا 
حبه ليمون بداخلها قرش في مزرعه ب عجلون كم لايك رح توخد هالليمونه 
طفل حديث الولاده ظهرت ملامح صوره هيفا على كل لايك ب تفو ع هيفا 
احلى اشي اللي بنزل صوره حجه كبيره كاتب تحتها 
هاي امي كانت جاي من العمره واندعست وانا كنت استناها وشاريلها كرتونه موز من العقبه و نص كيلو فستق حلبي كم لايك للحجه اللي نفسها بالفستق واللي ما بكتب الله يرحمها رح يصحى الصبح يلاقي كرتونه الموز ب 
تحداني يهودي ان اجمع مليون لايك لصوره القدس 
ولك بالله عليك ولك انتا شو اللي مقعدك مع اليهودي كاينه القعده كتير حميميه وفيها تحديات طب افرض جمعت مليون لايك بعديها شو رح يصير 
صوره نانسي عجرم بتقص اظافر بنتها جابت مليون لايك كم لايك لطفل صومالي بشخ ع راس يهودي 
يزم ليش هيك شو مالكو شو في الموضوع صار زنخ 
لا لا لا في شغله جديده بنزلو صوره وحده تركيه محجبه بتجنن وبكتبو كم تقييمك من للأدمونه الجديده 
يزم اي ادمونه ولك هاي ممثله تركيه 
المشكله بتلاقي واحد كاتب كومنت انا برأيي بعطيها من هاد الشب الثقيل اللي ما بعجبو العجب مع انو بيكون يحب بنت متحوله 
حلو عنا يا 
بتفوت عالچوچل عالصور بتكتب 
عيون جميله مكحله و واسعه شوي 
بطلعلها صور عيون 
بتختار احلى صوره بتنزلها عالفيسبوك صوره بروفايل 
بتفوت ع اكم بنت من صاحباتها اللزم 
اسمعو فوتو علقو وقولو ماشالله على عيونك لڤك مسك 
هي بترد عليهم ثانك يو اول 
و اذا دخلت وحده بتعرفهاش و كتبت 
هدول عيونك 
بترد هي عليها ولا شو رأيك هدول عيوني ولا عيون الغاز مثلا هيهيهيهي 
هاد اسلوب النهفه مشان تفرجيها انو اه عيوني ومش سائله اذا صدقتي او لأ 
بتلاقي عالصوره لايك و كومنت معظمهم فديت عيونك قلبي 
و ابوس عينك عيني 
كل هاد و هي مش منتبهه انو اسم الموقع مكتوب ع صوره العين ومبين انو من 
يا خداعه يا نصابه يا شملكان 
برضو فيها اشي لو اشتغل مسحر و معي طبله و اروح ع منطقه فايعه زي عبدون او الصويفيه و اروح اسحر هناك بس بأسلوب فايع يليق ب سكان تلك المنطقه يعني اغاني غير بليز ئومو تسحروا يلا عالسحور بيبي الدوناتس بستناكم النوتيلا بدو ياكم الخ 
وانا ماشي و بسحر ينفتح شباك ب عماره وتطلعلي فتاه احلى من بدله الخطبه عيونها الوانها تدريجيه شعرها دعايه شامبو وجهها ابيض احلى بنت بالمجموعه الشمسيه تفرد شعراتها وقولي عمو المسحر 
اقولها يا عيون قلب عمو المسحر 
تقولي ياي مأزكاك 
انا اصفن وابلع ريقي صوتها احلى من صوت الغد 
تقولي عمو المسحر انا خايفه اتسحر لحالي 
انا اقولها شو بدك احكيلي اجمعلك المنطقه كلها تتسحر معك اجيبلك فرقه الباك ستريت بويز يسلوكي 
تقولي عنجد انك اطرم انا ئصدي تعا انتا ايت وذ مي بليز 
اقولها ها 
تقولي ولك تعال كول معي تئبرني عامله كورن فلكس رح اتركلك الباب مفتوح اطلع الطابق التاني 
انا ارمي الطبله والعده وارمي الماضي ورى ضهري واشلح حفايتي واحطها تحت ايدي واطلع درج العماره زي الأسد الرهوان 
اوصل الطابق و الاقي باب مفتوح و ادخل ادخل ع صالون كله دخان شله شباب بيحشو و شكلهم ما بحبو النسوان يشوفوني يقولو بصوت واحد اههلان واحد يقوم يعبطني ويقولي تعي يا عمري اقولو ولك مال اهلك وينها البنت يقولي ولك انا البنت تعال يا عمري واحد يقلي بتعرف ترقص وانا خايف و برجف حاولت اهرب معرفتش شله مساطيل مش شايفين قدامهم اللي يقولي تعا اقعد جنبي واللي يقولي مواه من بعيد اصير اصرخ واتفلت ويطلع واحد يفتحلي الباب واهررب ركاض اركض بالشارع حافي وانا بركض اتفرج عالعماره واكتشف اني طلعت عالطابق الغلط 
راحت البنت و راحت الطبله و راحت احلامي وكانت بدها تروح عليي مع شله مساطيل 
كان في عنا بالحاره زمان جاره كبيره بالعمر الله يرحمها اسمها ام خلدون 
ما حدا بالحاره كان يحبها لسانها طويل و حسوده وبتدخل بأي اشي بالحياه وعينيها زرق وسنانها فرق 
بس كان عندها ميزه مميزه جدا كانت شاطره بالزغاريت كانت عباره عن صفاره انذار بالزغاريت زغروتتها كانت بتغطي كيلو متر مربع يعني تقريبا قد مساحه تاج مول مرات لسانها كان مشبوك بسيلك كهربا فاز و تعادلات زغروته متناغمه عاليه مرتبه مدويه متناسقه مشهوره ع مستوى المناطق المجاوره جبل النصر وحي عاليه والمناره و اطراف من ام نواره والقويسمه 
كان ينضرب بحارتنا المثل و هيه ماخديتها هوايه و بتستعمل الزغروته لأي اشي طهور خطبه زواج طلاق مشاكل مظاهرات 
لما كانت تيجي المي كانت تزغرت حتى لما تنقطع المي تزغرت 
ايام مسلسل ليالي الصالحيه بس رجع اخو المعلم عمر من الجيش زغرتت 
حتى مره شفتها ماسكه ابنها خلدون عباب الدار ونازله فيه ضرب بعصايه القشاطه وبتزغرت 
انا كنت توجيهي اول مره كنت كتير ادير بالي عليها اشتريلها فجل برمضان احمل معها السجاد عالسطح 
كلو مشان لما انجح توجيهي تزغرتلي وكانت تضل توعدني بس تنجح يا عمر زوربا عليم الله الا زغروتتي توصل قبرص و مرمريس وانطاكيا 
عند كل يوم نتائج توجيهي تيجي عنا ع باب الدار تقول شو صار نجح 
اخوي يقلها لا تزعل و تروح 
مرت الدوره الصيفيه والشتويه والصيفيه والشتويه و ام خلدون حابسه هالزغروته و بتستناني انجح لا خلينا استاذ خصوصي ولا مراكز ولا شيوخ ولا اطباء اني انجح عالفاضي 
قبل نتائج نجاحي ب اسبوع ام خلدون ماتت 
رحمه الله عليكي يا غاليه 
قوه القلب و الرجوله بالفطره 
لا هي تدريب ولا تعليم ولا بتزبط بنوادي الحديد 
حتى نظراتهم فيها رجوله اسماءهم كلها رجوله يعني لما شبين يطحشو ع يهودي بسكاكين هاي فوته ابدا مش متكافئه بالعدد 
بس الكفه راجحه للشبين بالرجوله وقوه القلب يعني لو انهم عادي 
هاي الفوته بدهاش تخطيط عسكري ولا تكتيك امني ولا ميمنه و ميسره ولا اقناع 
القصه كلها بدها انك تكون فلسطيني و تكون زلمه بمعنى الكلمه وانتا هيك ربحان الشهاده عالمضمون و لو صبرو عليهم شوي كان قتلو الكل و طلعو 
رحم الله شهداء الاقصى 
مستحي اكتب اسمي تحتهم لأني بدي مليون سنه لأوصل لأصير متلهم 
بيقولو في واحد راسب توجيهي متوظف دكتور بمستشفى حكومي 
لا وبيكون عايش الجو ومعلق باجه و يمكن بتنمرد عالمرضى 
انا كنت متخيل انو الواسطه ممكن انها تعمل شغلات خياليه مثلا 
رخصه عمومي لشب ضرير 
كشك ع باب جامعه لواحد مهاجر اصلا 
رخصه حلاق لشب بداوم بالجبصين 
رخصه بناء لواحد ما عندو ارض 
اما راسب توجيهي يصير دكتور وين موسوعه جينيس عنا احنا 
وين مسلسل كان يا مكان وين صفحه معلومات غريبه وين الملايين 
اذا راسب توجيهي صار دكتور 
انا معي دبلوم جرافيك شو بطلعلي عليم الله لو اشد حيلي ليمسكوني مشروع الباص السريع 
يلا باي بصوت واطي 
جارنا عمرو سنه انسرقت كندرتو من الجامع الصبح 
عجق جبل الحسين كلو كركب راحه اهل جبل الحسين عالكامل اخد بصمات رجلين المنطقه كلها لا نام ولا خلى حدا ينام وسائل اعلاميه عرفت بالموضوع قنوات اخباريه ومواقع شوي كان بدو يطلق مرتو حسيتو صار زي امير سندريلا بلف بالمنطقه يدور ع كندرتها حط الحق ع داعش و عالفتنه و عالايدي الخارجيه والمؤامرات كركبلي اعصابي و هو يلف بالحاره زي ام العروس مع انو وضعو منيح و عندو محل عطاره بس خلص حسني انها كندره شكسبير حتى انا طلعت دورت معو 
بالاخير مرتو اجت حكتلنا انو اصلا الكندره بالبيت وهو ناسي ولابس البابوج بس حلفتنا ما نحكيلو لانو صار ينسى 
وهو طالع الدرج قلتلو مبروك يا حج بيقولي انا مش عشان الكندره انا بس بديش القصه تتكرر بالجامع 
احكيلي و فضفضلي انا اكيد رح اسمعك و اعتبر حالك بتحكي مع حالك و ما عليك احكيلي كل اشي مش قادر تحكيه لحدا انا معك و رح اساعدك معنويا 
اللي بحكيلك هيك هاد بدو يصيد قصه معينه منك بس يصيدها بشل عرضك والوطن العربي كلو رح يعرف فيها و كل كلمه بتكتبها رح يوخدها سكرين شوت رح تكتشف انك كاين تفضفض للشعب الصيني كلو والكلام اللي بتحكيه رح يكون بث مباشر ع راديو مونتي كارلو 
ديرو بالكو من شخصيه الدكتور النفسي الجديده انها تنتشر 
مثال 
مره حدا بعرفوش قلي فضفضلي يا كبير انا شكيت بالموضوع 
قلت خليني اسرح شوي 
قلتلو والله يا غالي محتار معي مبلغ منيح ومحتار بشو اشغلو قلي يعني كم حكتلو فوق ال الف 
المهم صار يقترح مشاريع وقصص 
المهم تاني يوم لقيت مليون رنه و مليون مسج من شب بدو مني ليره بيقولي يا عمي اعطيني ال تبعتي والله يهنيك بال الف 
لقد وقعتكم بالفخ 
تفضفضش الا لإمك 
ملاحظه مش الكل مش الكل مش الكل 
شكرا جزيلا ل الف متابع 
خليكو في كمان شوي كنافه و العاب ناريه و في فقره الساحر والعاب الخفه و في مسابقات سبع حجار و جوائز مغريه و اذا ضل معنا وقت يمكن نجيب برازق و وربات 
حفله الوداع بمنزل والد العروس عند سميره الدايه 
والليلا دوب ولازم نرضى بالمكتوب الليله ديا 
ويا رموشها حلوه و زي السيف 
و احنا صغار لما كان يمر ولد غريب من حارتنا كنا نعجب عليه لأنو بكون لحالو و بيكون مارق بالغلط اصلا بوكل كفوف وقرصات وشلاليط ليقول بكرا العيد كان في طقوس عند كل حاره في تعذيب الغريب عن الحاره و كان بس يفلت من بين ايدينا و يوصل اخر الحاره يصير يتحلف من بعيد مع مسبات و حركات بإيديه 
ف مره بالعيد اجو عنا دار عمتي من الضفه عندهم ولد بعمري انا و دايما لما يجي ضيوف عنا بنشوف حالنا فيهم ولازم نسوق فيها انو احنا زلام بالحاره تاني يوم العيد طلعت انا و ابن عمتي لفه بالحاره اخدنا الحكي و دخلنا على حاره تانيه انا كنت عامل فيها دليل سياحي والشب الفهمان 
اول مدخلت الحاره شفت واحد من اللي ضربناهم زمان المشكله انو يومها انا اكتر واحد ضربتو قلت بعقلي اكلنا هوا ملوث والمشكله ابن عمتي معي بزبطش اهرب بنفضح بس برضو قلت يا عمي الدنيا عيد ومستحيل يعملو مشاكل صرنا بنص الحاره انا حاولت اعمل خطه وتكتيك قلت خلينا اسلم عالولد يعني اسحب عالناعم اول مشفتو قلتلو كل عام وانتا بخير 
قلي كل عام وانتا بخير يا اخو و اول اشي عملو سلخني شلوت بين رجليي انا جد ساعتها من الوجع ما حسيت بإشي بس استبعدت اني اقدر امشي سلخني الشلوت وقعت عالارض اغمى عليي رسمي ابن عمتي مش من جماعه وادي الذئاب طلع ابن عمتي ميشو الشرير هرب عالسريع و هو راكض واحد لحقو سلخو شلوت برضو خلاه يزيد من سرعتو انا بتفرج عليه وانا عالارض راح لبعيد و هرب 
رجع عليي الولد و ما بعرف ليش قعد ع راسي و صار يضحك كان لابس بنطلون جينز من اللي ع جيابو من ورى زرار قعد ع وجهي صار يفرك حالو بوجهي بعرفش شو الجو تبعو كان بس هو الحق معو كان حاقد لانو زمان مر من حارتنا و انا بتذكر اني سلختو بلون مي بنص صباحو 
من حظي الحلو الولد ابوه طلع من البيت و هو راح ركاض ع ابوه شكلو كاين بدو يوخدو معو قمت عالسريع اعرج و احاول اركض مش قادر يا جماعه و صلت البيت لقيت ابن عمتي بشرحلهم القصه انا عملت اني عادي و مش متوجع بس وجهي احمر المشكله الكل قاعدين عمتي وبناتها والعيله كلها امي الله يخليلي ياها اول مشافتني بتقلي يما وين ضربك فرجيني و عالسريع سحلتلي البنطلون قدام الامم المتحده كلها يي ع منظري يومها زي اللي رايح يقضي حاجته بين الاشجار والكل شايفو 
وبكل بساطه قالتلي لا فش اشي و تركتلي بنطلوني ساحل و راحت 
انا بيني و بينكو من الوجع لنا قادر اوقف ولا قادر ارفع البنطلون ولا قادر اتنفس مشيت مفاحجه والبنطلون ساحل والضحك بيضرب بدنيي و عادي دخلت عالغرفه و سكرت الباب و صرت ابكي و نمت يمكن ايام 
يمكن هاي القصه من الاسباب اللي مش مخليتني افكر بالزواج اصلا 
لسا البنت اذا تمشكلت مع حبيبها بتخلي اختها تبعتلو مسج انها بالمستشفى 
مع انها بتكون هيه اللي بتبعت 
والشب بعيش الجو انتي بس خليني احكي معها انتي بس خليني اسمع صوتها اقولك انا رح ارن وحطي السماعه ع دانها اسمع نفسها انا غلطت ان شاء الله اموت ليش ازعلها احكيلها مروان كتير بحبك و هو اسف يا الله والله اني ندمان انا اسف يا خلود انا حيوان يا خلود انا فرده صندل يا خلود ليش ازعلها ليش ليش 
بترد عليه البنت 
عفكره انا خلود بس كنت بدي اشوف رده فعلك ازا عرفت اني بالمستشفى 
بنط الشب مروان بيقول 
حبيبتي عنجد وئعتيلي ئلبي كنت بدي ارمي حالي عن التخت الحمدلله انك بخير اوعي تعيديها انا كتير لڤك و مسك و مواه مواه 
هون خلود بتتأكد انو مروان بعشقها وبحبها كتير و بخاف عليها وبتفرح وبتقول بعقلها هاد هو فارس احلامي هاد هو شريك حياتي وبتسمع اغنيه عبالي حبيبي وبتركز ع مقطع يوم اللي البسلك الابيض 
مسج مني انا عمر زوربا لخلود 
خلود صديقتي ابعتي مسج لمروان و احكيلو انا حكيت لإمي عنك متى رح تخطبني 
ساعيتها لا رح تشوفي مروان ولا رقم مروان ولا خيال مروان ولا عشق مروان ولا لڤك ولا مسك ولا مواه ولا بطيخ 
زمان وانا واقف عباب مدرسه البنات اجت احلى بنت عمستوى المدرسه حتى عمستوى الدوله كلها اجت قدام كل الشباب و اعطتني ورقه وحكتلي بالزبط هاي الك 
انا يومها من الفرحه كنت بدي انشل شلل نصفي صار معي رعشه بالعين اليمين ورجلي الشمال تخدرت تخدير موضعي 
حسيت كأني كنت بعرس وقامت العروس عن اللوج من جنب عريسها ومسكت الشوكه اللي فيها قطعه كيك وطعمتني اياها واجو اهل العريس طعنوني طعنه في اجزاء مختلفه من الجسم ما علينا 
الشباب اللي معي كلهم غارو مني ويقولو ولك من وين بتعرفها شكلها بتحبك اقرألنا الورقه 
انا بالحاله هاي عشت جو اللي مش فاهم واللي شايف حالو واللي مش فارقه عندو حتى حكتلهم يا اخوان عادي شوفيها هسا اذا بدكو بمزع الورقه قبل م اقرأها الكل قال بصوت واحد لا لا لا لا لا بشرفك خلينا نقراها 
اتجمعنا كلنا عالورقه بالزبط زي شله الشباب المراهقين الملمومين حوالين شب معو فيديو عربي هدوء تام ترتيب بالوقفه رؤوس مرتبه فوق الورقه الايدين عالكتاف زي الدبكه فتحت الورقه كلام كتير مكتوب بخط سريع 
مرحبا انا سألت عن اسمك قالولي عمر زوربا طبعا بديش اعلق ع اسم العيله هلأ 
اسفه بس بدي احكيلك كم شغله 
انتا مش ملاحظ انو شكلك بضحك شو هاد اللبس اللي لابسو من وين سارق بنطلونك ليش مازع بنطلونك من تحت وليش لابس قبه خنق والدنيا كتير شوب وليش حاطت السنسال فوق البلوزه ولك انتا مين اللي بمشطلك ولك انتا كتير بتضحك ولك انتا اهبل انتا ليش بتوقف اصلا عباب المدرسه انتا متوقع انو في بنت رح تتفرج بخلقتك يا اطرم ولك انتا بتخزي ولك كل بنات الصف بضحكو عليك طب ليش حاطت سماعه بلوتوث ع دانك وانتا اصلا ما معك موبايل مين اللي مفهمك انك فايع بعدين من فتره شفت الشباب ملمومين حواليك وبترقصلهم اجنبي والكل كان يضحك انتا ما كنت ترقص انتا كنت زي اللي ماسك سلك كهربا فاز ولك استحي عحالك انتا ليش دايما عرقان وشو هاد الجنزير اللي لافو عند بنطلونك ولك انتا بتخزي ولك روح انضب والتهي بدراستك بدل منتا مترمي عبواب المدارس بعدين اللي كنت ماسكها امبارح مش ورده مين مفهمك انها ورده ولك هاي زهره لوز اخضر ولك تفو عليك يا واطي وشكرا 
الشباب كلهم بتضحك بعرفش ليش في واحد فيهم من كتر مضحك سلخني شلوت قوي بس الشلوت هاد صحاني وفي واحد فيهم اخد الرساله وانحطيت بموقف كتير زنخ و روحت عالبيت بالعقل بعرفش ليش رحت نمت وقعدت اسبوع بالبيت 
ماشي يلا اوك باي 
اه اه ضلك اتدلعي بالكتابه يا مقمله لما تموتي تحت درج العماره اه 
قال شو سوتي واتي 
مهو الحق عللي خلاكي تمسكي كيبورد يا قطاعه الطرق يا حلزونه السطح يا بكرج المرميه حلي عنا يا 
هو انا ناقصني 
سباح الخير 
بالأيام هاي شفت انهم بالعرس بالصاله بعرضو صور العريس والعروس ع شاشه كبيره 
صور و ذكريات قديمه 
هه طب انا اذا بدهم يعرضو صور ذكرياتي شو رح يعرضو 
انا الصور القديمه اللي عندي 
صورتي وانا عالسطح لابس شباح لحالو وماسك جاجه وقعت من بكم ولحقناها كلنا وانا مسكتها لأني سريع ونص ريشها منتوف 
صوره الي مع الجمل البلاستيك بالساحه الهاشميه وفي واحد وراي عامل علامه النصر 
صوره اللي بالحاره لابس حفاي بلاستيك واصابع رجليي طالعين منها نص متر وخابطين بالأرض و طرافهم تراب وغبره 
صوره اللي بالعيد مع ولاد الحاره واقفين عالصور ولابسين بلايز نفس اللون وزعوهم علينا شركه دهانات وتحتنا زباله ونص الصوره محروقه 
صوره الي انا واخوي محمد كل واحد فينا حاطت اصبعو ب دان التاني 
صوره اللي اول منولدت مشلح هاي الكل عندو متلها 
صوره الي اول مركبنا التلفون الارضي ماسك السماعه وحاطتها ع داني وحاطت اجر ع اجر 
صوره اللي برحله ب سيل الزرقا كنا نصيد ضفادع ونبيع الواحد بشلن 
صوره اللي وانا واقف تحت كابينه الو متخبي من الشمس وبرضو ماسك السماعه وبغني فيها 
صوره انا و ولاد الحاره كلنا قاعدين ع بسكليت والبسكليت مش مبين 
شو اعرض صور بالصاله 
اعرض صوره هويتي اللي عامل فيها زي دوا الرشح 
اعرض حالي للبيع ولكو اخ بس اخ 
بعين الله 
يلا يعطيكو العافيه 
في واحد اجى عريس لبنتو وافق عليه بدون اي مقدمات لأنو معو مصاري كتير 
بعد كتب الكتاب اكتشف انو مطلق قبلها كتير و عندو ولاد و راميهم 
يا عمي يا حبيبي خود هالكلمتين مني المصاري منيحه اه و فش حد ما بتمنى بنتو تعيش مش ناقصها اشي بس مش كل اشي ناقص بتعوض بالمصاري في كثير شغلات لازمها الشب يكون طفران و تمرمط بهالدنيا و اندعك و عرف الصح من الغلط و عرف وتعلم شو يعني القناعه و تعب مشان يحوش مهر و اجار بيت اللي زي هيك بعرف قيمه مرتو و ولادو اما اللي مش تعبان بالمصاري سهل عندو يتجوز و يطلق و يبدل و يرمي الا من رحم ربي 
الليرات بتروح وبتيجي يا كبير بس راحه بنتك بدهاش ليرات بدها حدا بخاف ع مرتو زي مبخاف ع اختو و امو 
هاد لا يعني انك ما ترضى الا بواحد طفران بس خلي سؤالك عن المصاري اخر سؤال مشان اذا بنتك اجتك بيوم جوزها ضاربها و مطلقها رح تسب عاليوم اللي فكرت في بالمصاري 
يعطيك العافيه عمي 
نأسف لإزعاجكم 
هسا تذكرت 
زمان في بدايات الفيسبوك كنت مريض نفسي اكتر من هلأ 
عملت اكاونت بنت وحطيت صوره ممثله تركيه وهيكا واول واحد سرحت فيه كان اخوي 
قعدت شهور احب فيه ويحبني وانبلا فيي وكنت كل اسبوع زمن اخليه يبعتلي بطاقه خلوي حتى هوه بالبيت استغرب اني دايما معي رصيد ومره سلخني اسفين لإمي انو عمر من وين دايما بجيب مصاري لبطاقات الشحن حكتلهم اني بسرح بواحد عالفيسبوك وببعتلي بطاقات هاهاهاهاهاهاها حتى اخوي صار بدو يخطبني قصدي بدو يخطب البنت اللي عالفيسبوك 
كنت حاكيلو انو اسمي سلاف حتى اخوي اجا فتح معنا السيره بالبيت وقال انا بدي اخطب بنت وهيك انا اول اشي سألتو شو اسمها قلي سلاف حكتلو يي اسمها بخزي هاهاهاهاهاهاهاها 
يما شو كان يكذب علييها قصدي عليي اكون قاعد بنفس الغرفه معو ويقولها انا طالع مع صحابي مع انو جنبي 
بس مش عارف وين الفكره 
ومره خليتو يتصورلي بالشباح هاهاهاهاهاها 
اخوي محمد كان يعرف بالقصه بس 
فلما اشتد الحب مع اخي واصبح بدو يخطبها يخطبني يعني 
سألني عن العنوان فأنا اعطيتو عنوان بيتنا هاهاهاهاهاهاها ف اخوي من كتر مهو ساذج و على نياتو قلها بتعرفي انو احنا ساكنين بنفس العماره واجا عليي حكالي ولك سلاف طلعت ساكنه بنفس عمارتنا قلتلو وحد الله يا زلمه وين حكتلك قلي حكتلي بالطابق الثاني عاليمين قلتلو يزم هاي ساكنه عنا بالبيت وقال انا قمت ادور عليها عنا بالبيت هاهاهاهاهاهاهاهاها 
فيومها محمد فسد عني وحكا للكل انو انا 
ومن يومها اخوي بحكيش معي 
و بقسطلو مصاري البطاقات كل شهر ليرات 
الفكره من هالقصه لا تثق بأحد بيقولك بدي اعملك عالصين الا لما تعطي المصاري لخالد تبع المفروشات مشان تقدر تميز انو السياره مضروبه او لأ 
مه الوجع بالنسبه الي زمان و قمه الألم وقمه المعاناه 
عند حنفيات المدرسه وانا حاطت ثمي بالحنفيه وفاتحها ومتعلق فيها وبشفط مي و اجا واحد من وراي سلخني شلوت ما رح اقدر اعبر عن الوجع هاد الوجع بدو برنامج ساعتين ع ناشونال جيوغرافيك 
ويلي الشلوت و ويلي المي و ويلي سناني بس الحلو انو ضربني الشلوط جانبي مش بوز لو بوز كان بلعت الحنفيه 
الحلو انها القصه مزح و عادي 
يعني لو يصحلي جنود اسرائيليين اسرى عندي ما بستعمل اي جهاز تعذيب باخدهم عالمدرسه وبوقف كل واحد قبال حنفيه وبقلهم اشفطو يا ولاد اليهوديه وبجيب اربعه شباب فنانين شلاليط و بقلهم عليهم يا كبير 
يلا بون وي 
كل ميرن عليي رقم غريب بفكرو بنت بزبط صوتي و بعجق حالي و بحضر كلمتين الإنجليزي اللي حافظهم و بزبط قعدتي و بفوت ع غرفه وبسكر الباب 
بفتح الخط بلاقي صاحبي بيقلي شو بتردش ع ارقام غريبه يا يلعن ابو قملك 
طب ليش هيك 
بددي ميس 
ئي 
شو قصه الناس اللي صايرين يزعلو لحالهم و فجأه بتكتشف انهم زعلانين 
قال و بعتبو عليك انك مش عارف انهم زعلانين منك لازم تضرب بالمندل وتفتح بالكف والفنجان وتكتشف انهم زعلانين و تروح تصالحهم 
مش المفروض هاي القصص نسيناها من الصف التاسع 
شو رأيك نخوصم بعض بالاصبع الصغير 
هو انا ناقصني دلع زعلت من شغله او زعلتك بشغله تعال عليي و اخزقلي عيني بشلمونه عصير منعش وقلي انتا زعلتني ب كذا 
اما تسوق جو الاعتكاف والحجر الصحي وتستنى لما انا اكتشف اني زعلان وابعتلك زفه مغربيه عالبيت مشان ترضى اي خلص ع قوله المثقفين فالنرتقي قليلا ونخرج من قاع الشسمو وهيك 
وفي اللي بزعل منك و بيروح يكتب بوستات صاحبت الكلاب من غدر الاصحاب وبكتب تحتها مقصوده يا زلمه شو جو الحيوانات الاليفه هاي ولك لو فقعتني بلوك احسن 
وفي اللي بزعل منك و بترن عليه بيردش عليك وبصير يطلع اون لاين قدامك عالابليكيشنز مشان تكتشف انو زعلان 
طب ازا انتا زعلان مني و برن عليك و بتردش عليي شو اعمل مشان اصالحك بس قلي شو اعمل احرق حالي عباب عمارتكو يا كبير اي شو اعمل 
يا جماعه احنا بوقت زنخ و في شغلات اكبر من هيك نفكر فيها ويلو الشغل و ويلو الطفر و ويلو النفسيه الزفت اللي عايشين فيها احنا فاضيين نلتهي بقصص الخوارزميات الاصدقائيه الاستكشافيه المملقه 
خلص يلا باي 
نفسي بحياتي ارن ع شركه زين او امنيه و ترد عليي بنت طول عمري حظي زفت بهالقصه من لما كان الاتصال ع خدمه المشتركين ببلاش والكل يرن ويتخوت كنت اقضيها ارن ويرد عليي شب اللي محمود واللي جعفر صحابي كانو يرنو ترد عليها ريما وديما و ايناس الا انا بس مره ردت عليي بنت انعجقت وخشيت بالحيط وسكرت الخط 
ولما صار الاتصال ب شلن قلت بس هسا لازم ترد بنت رنيت مره يطلعلي مروان حتى ع حظي بطلعلي من الشباب اللي صوتهم خشن من اللي بخزق السماعه 
اول امبارح رنو عليي القسم الهندسي من شركه امنيه قال مشان يحلو المشكله رديت الا هي بنت صوتها عباره عن موسيقى سيمفونيه بتقولي الاستاذ عمر قلتلها ولك اه انا الاستاذ ولك انا الطلاب ولك انا نقابه المعلمين ولك بس احكي قالتلي معك ميس من القسم الهندسي قلتلها اصلا اقل واجب لازم تكوني من الهندسي المهم قالتلي بدي تشبك الوايرليس بالجهاز بالسلك المشكله كان عنا غسيل بالبيت وبالعاده يوم الغسيل كل ارض البيت بتكون مي والبيت عجقه ونكد واصلا الجهاز مفكوك حكتلها في مجال ترني بس بعد ربع ساعه بس اركب الجهاز حكتلي اه استاذ مافي مشكله حكتلها وعد قالتلي اه ولا يهمك بعد ربع ساعه برن رحت زي الطياره ركبت الجهاز وشبكتو حتى نضفتو مش عارف ليش ربع ساعه بالزبط الا هو التلفون بيرن رديت بيقولي معك احمد من القسم الهندسي سكررت الخط عالسريع وجبت مضرب بيسبول ونزلت بالكمبيوتر تكسير وكسرت الثلاجه والشاشه والمايكروييف و كنت بدي انط من البرنده 
يزم و وين ميس 
سأحلق غدا فوق عمان والشمال بدعوه من الكابتن رامي سرحان رئيس الطيارين بنادي الطيران الشراعي الملكي 
كل الشكر المسبق للكابتن رامي 
هيك خلصت العربيه الفصحى 
يا اخوان بكرا بدي اطلع بطياره و اطير فوق عمان الساعه عشره امانه اطلعو عالبرندات وشوفوني انا ابو الجكيت البني طول عمري نفسي اركب طياره وانشالله يقتنع الكابتن يمرق من فوق حارتنا 
بلكي تحق حلمي وشفت القدس 
وعقوله المثل الريحه ولا العدم 
نفسي اندعس ضربه خفيفه يعني وتكون اللي دعستني فتاه فائقه الجمال ومعها رينج 
انا ارتمي بهالارض واعمل اني ميت وهي تخاف كثيرا وتنزل من السياره وتركض عليي تمسكني من كتافي ئوم ئوم بليز انا اسفه 
وانا اضل اقول اه شو عملتي فيي يا متوحشه 
المهم تطلعني بالسياره جنبها وتكون مكندشه ومشغله اغنيه اجمل احساس بالكون وانا انسى الضربه واقعد واجعص واولع سيجاره وتقولي ع اي مستشفى حابب تروح يا غالي 
انا اقولها اي مستشفى بشارع الرينبو 
تقولي شو اقولها لا سوري سوري خديني عالبشير يا حصتي 
تقولي نو بشير نو باخدك عالخالدي 
انا اقولها اوك بما انو ع حسابك ايتها الجميله 
واحكيلها بليز لفي فيي شوي قبل منوصل المستشفى مهي فرصه 
تقولي يعني انتا مش متوجع دارلينچ 
اقولها الذي يرى عيناكي ينسى الاوجاع يا مزه 
تقولي عيناكي ماشي يا كبير 
ونضل نلف بهالرينج يا اخوان وانا افتح الشباك واطلع راسي منو واصير اسلم عالكل بالشارع مع اني بعرفش حدا بس انو اعمل جو بنت حلوه و رينج و اليسا 
وتضل تمشي فيي عطريق بعيده عند طريق المطار وتصف عند كشك قهوه تعطيني خمس ليرات جداد مكويات تقولي انزل هاتلنا تنين وسط و وينستون احمر وانزل وتصفرلي وهي جوا السياره انا التفت اليها تقولي خود يا كبير سلملي عالخالدي وتدعس دعسه بنزين وتغيب بعيدا 
بس مش مشكله اخدت خمس ليرات 
ما دمرنا غير جمله بربيها ع ايدو 
صرنا نلاقي وحده متجوزه عمرها سنه ابنها توجيهي ادبي 
ابنها بتجوز جوزها بيكون عمرو بشوف حفيدو بموت 
بصفي عمرها و وعندها احفاد 
بتصير تطلع عليها اشاعات 
كلو من جمله اه اه خدها بتربيها ع ايدك يا زلمه خلي ابوها يربيها شو دخلك انتا 
الأمانه نحتاج الى شبكه تصريف صحي بملايين الدنانير 
اكلنا هوا ازرق هسا برفعو المخالفات و تراخيص المحلات وضرايب القارمات و ضريبه عالمشي عالرصيف و برفعو حق العلكه وبرفعو سعر المواد الخام للسحلب وببيعو ارض العبدلي وبحطو ضريبه ع صحن الستالايت لانو ماخد مساحه من الجو و بفتحو محل جاكيتات بسوق السلطان 
ولا مين بدو يدفع لشبكه الصرف الصحي 
لا عمي اذا هيك خلونا نغرق عادي اصلاتن المي حلوه احنا بدنا نغرق في ناس مش لاقيه المي اصلا بنغسلو الشوارع والسيارات ما احلى الغرق بدناش صرف صحي احنا اسفين احنا بنتخوت احنا بدنا نضحك بس اصلا الشتا جميل و رومنسي ورائحه الامطار تذكرني بعينيكي ايتها الجميله قبلني اليخاندرو قبلني تحت المطر ولا تأبه بأحد لميس تعي لهون كم مره ئلتلك ما بئى تنزلي عالدوار السابع غرقونا بليز انا بدي اغرق بديش ادفع احنا اسفيين 
امي انسرق جزدانها ب ضراغمه اللي بجبل الحسين فيه تقريبا دينار والقصه بالموضوع انو رحنا ع ضراغمه و راجعنا الكاميرات وبينو مين اللي سرقوه ثنتين نسوان لابسين خمار كاينين ورى امي خطوه بخطوه عند الكاش وحده واقفه يمين و وحده شمال بعملو انو في ازمه وتداخل وبتسحب الجزدان من الشنته بإحترافيه صراحه تخطيط وتكتيك تقول مورينيو مدربهم 
مع انو امي حاطه جزدان جوى جزدان جوى شنته وشوي بدها تحط رصد عليهم والقصه انها كانت ماخديتهم جمعيه ومروحه فيهم والامور تمام و مرت ع ضراغمه تبدل بلوزه 
ومدير المحل بكل بروده اعصاب بيقول اه هدول بنعرفهم ومش قادرين نعرف مين همه وخبرنا عنهم زمان البحث الجنائي وعالفاضي لانو ما بقدرو يتعرفو على وجوههم 
وهمه بيجو بين الساعه وحده و اربعه كل يوم 
طب كيف يعني هيك انا جد مش فاهم يعني بالحاله هاي شو نعمل نقول وامعتصماه طب يكتبو عباب المحل انو يوجد لدينا حراميه يكتبو ديرو بالكو كلها جوا حراميه لا وبيقول القصه هاي تكررت كتير و عادي والسرقه مبينه بالفيديو 
طب هاي لا جريمه قتل ولا تسمم بمايونيز هاي سرقه ومبين السارق ولابسين خمار للتمويه والبحث الجنائي بعرف طب شو يعني 
طب ازا هيك شو فايده الكاميرات ليش مراقبين بالكاميرات بس همه حاطين الكاميرات مشان الموظفين اذا حدا حكى مكالمه بعطوه انذار اذا حدا قعد يرتاح بسلخوه خصم اذا بنت عطست بعطوها انذار اما للسرقات لا 
صراحه انا مش قادر اوصف القهر اللي بوجه امي لما تكون عارف اللي سرقك وبراقبك وما تقدر تعمل اشي 
يا اخوان جد ديرو بالكو من ضراغمه فرع مكسيم مول اه انا بدي اقطع رزقو لانهم اغبى من هيك مافي 
ما بنقدر نقول غير الله بعوض 
احنا بدنا نسرح ببعض 
اليهود استوطو حيطنا وبدهم يعملو واللي بدهم اياه سرقه عينك عينك وعادي 
يعني جد بيقولو شو بدو يطلع بإيدهم 
يغيرو صور بروفايلاتهم وهمه اصلا مش قادرين يفرقو بين قبه الصخره والاقصى 
ولا بدهم ينزلو بوست وكم كلمه زيي وقبليها بكم يوم بكونو يحكو عن مباراه 
احنا اذا سكرو مطعم هاشم بنعمل ثوره اذا سكرو روان كيك بنفضح الدنيا 
اما اذا سكرو الاقصى 
بنستنكر وبنشجب وندين بينا وبين حالنا و عفكره هاد الاشي مش بإيدنا احنا هيك تعودنا شغل حكي 
يعني ما حد يلومنا 
شو مال العالم كل واحد ركب سياره اقساط بتصير نفسيتو محمضه 
بكون بالحاره تمام و بضحك وبسلم عالكل بتحسوه احسن من الزلمه الهندي يجيب اكل ل سالي بالليل بس يشتري سياره بس يوقع ع قرض السياره باللحظه نفسها بقلب النفسيه وبيشغل الكشره وبيركب جهاز انذار عسيارتو وبصير يكره كل الحاره بتحسو موظف امانه حامل جهاز لاسلكي 
و ول عشو يا مقمل ولك كيف لو انها كاش منتا كنت تخلصلنا علبه الجل 
يا عمي دير بالك من المصدي اذا لمعتو الأيام 
صار يحكي عن الخلوي موبايل ميله 
لما حكيت عن ملكه جمال الاردن قلتو حرام سيبك منها واللي قلي شوف انجازاتها واللي قال اتركها بحالها البنت كويسه بتنشط السياحه بتنشط شعرها خوالها محترمين جيرانها مناح قلبها طيب 
قلنالكو ماشي و عراسي وعيني 
وإحنا اسفين وبنعتذر وسكتت وقلت يا دار ما دخلك شر يا ابو زوربا وقلت يمكن مضحوك عليها همه قالولها شاركي همه خدعوها وطلعتلها مبرر وقلنا حرام يا عمي البنت مسكينه وعليها اقساط فلتر مي مراحل ويمكن اخدتلها قرشين من ورى هالجائزه وسامحتها عهالذنب 
وانا في غفله من امري ونسيت الموضوع 
فوجدت فيديو منتشر على الشبكه العنكبوتيه في برنامج هيدا حكي لقاء مع ملكه جمال لبنان طبعا انا بديش اقول عنها حلوه بس بدي اقول انو لازم اعطو اللقب الها و لإمها وخواتها وكل صاحباتها كمان عباره عن لمبه توفير طاقه جمال دلال خيال روعه صرعه حلاوه زكاوه اناقه لياقه رشاقه لباقه 
يعني لو انا مدير المسابقه بعطيها التاج مع بطاقه زين ام السته و٣ علب طن 
مش هون المشكله المشكله انهم بضحكو ع ملكه جمالنا وعرضو صورتها والكل صار يضحك 
ولك شمتتي العالم فينا بهدلتينا شرشحتينا مرمطتينا كلمنتينا كوميدينا ظلمتينا 
ليش تعملي فينا هيك احنا شو غلطنا معك 
بشو اذيناكي ليش ليش صارت سيرتنا ع كل لسان طب كان جيتي سألتينا اذا تشاركي او لأ كان طعناكي كان فهمناكي الصافي كان قلنالك لا يا عمي روحي قدمي ع بأي سوبر ماركت احسنلك كان سلختك ابره بنج ل٦ ايام عالتوالي 
سميتي بدني الله يسم بدن نتنياهو عهالمسا 
و الي خلق الكون احنا بفلسطين و من الضفه هون فزعت ولاد العم الاردنيه ع الموت و لعيون ابو حسين و نشاما الاردن 
شكر و تقدير 
اتقدم انا عمر زوربا بالشكر والتقدير والامتنان ل اكثر من الف متابع اشكركم على ثقتكم بي ومتابعتكم لي شكرا على دعمكم شكرا على تحملكم زناختي و مرضي النفسي شكرا لكل من سلخني لايك بالصدفه ومن شمطني كومنت مجامله ومن عبطني شير للانتشار شكرا لكل حد شايف فيي اشي منيح شكرا لكل من بعتلي مسج شكرا لكل من نكزني شكرا لكل من سب عليي بقلبو وشكرا لكل من دعالي ومن دعى عليي شكرا لكل من كتبلي انتا مش طبيعي شو نوع حشيشك انتا مبدع مش الكل عفكره هه ما ازنخك ما الزك الخ 
انا من دونكم كنت اكتب ع حيطان الحاره وتيجي الامانه تمحيها تاني يوم كنت اكتب ع اخر الكتب عند كلمه تم بحمد الله لأنو فيها فراغ وبصفحه الفصل الثاني وعالدرج و عحيطان الصف وعالشنته وعالمشد وبنطلون المدرسه حتى مره جبت ورقه وكتبت عليها حمار للبيع و لزقتها ع جكيت صاحبي وبس اكتشف حكى للاستاذ وللمدير واكلت كفوف لا تعد ولا تحصى 
ورح اضل ع صفحتي الشخصيه مشان اضل طبيعي وما رح اعمل بيج لإني مش شخص مهم ومشان ما رح اعرف شو اكتب تحت اسمي لاني شايف حالي متلي متل اي حدا البيج للمشاهير و المطاعم انا بني ادم طبيعي صديق من الاصدقاء انتو اللي اكتشفتو اني بكتب شغلات حلوه شغلات واقعيه يعني الحق عليكو واذا انحبست اتكفلوني وانا شخصيا ما بحب التمثيل واللف والدوران يعني انا عالرصيف يعني عالرصيف مش عالرصيف يعني ب ستاربكس وبحاول انقد حالي قبل م احكي عحدا وما بخصص بكلامي حدا كل كلامي عام ويمكن خيالي طفران والطفر مش عيب اصلا الطفر صار دارج هالايام بحب اصابع الايدين و كيم كاردشيان و العالم المجانين بشكل عام بعشق الملوخيه وهوايتي اتصبح بإمي تررعرعت بجبل النصر وحاليا بجبل الحسين دخاني وينستون احمر ولن اتخلى عنو 
وبهاي المناسبه حابب اشكر مصطفى و سامح وانتصار وخالده وسلاف وعفاف وام ابراهيم ورأفت و تسنيم وببارك لإم خالد بمناسبه المولوده الجديده ماشالله مبطبطه وطالعه لستها وببارك برضو لخروج عصام من السجن بعد العفو وبهني خالتو ام عيسى بمناسبه عمليه تجميل الخدود وبحكيلها قبل كنتي احلى يا ام القمل وبتقدم بالشكر لإداره السير بعرفش ليش 
حاس حالي مسافر 
ويلا السلام عليكم ورحمه الله و بركاته 
كتير بنبسط و بكيف بس حدا يحكيلي اي جمله فيها كلمه غرفتك 
يعني روح ع غرفتك 
احكي معي من غرفتك 
مع انو الغرفه بنام فيها انا و محمد اخوي ومرات بيجي حد من اخواني بنام عند المشاكل 
بس لما يحكولي غرفتك بحس حالي معي مصاري و هيك او بحس حالي محمد حماقي 
يلا بالله احكولي اي جمله مفيده فيها كلمه غرفتك خليني اكيف 
الشب الإسباني بكتب بوست 
يا جماعه انا غيرت رقمي وهي رقمي الجديد 
ابعتولي واتس اب بأرقامكم 
عالسريع بروح عالبنت المستهدفه اللي بتردش عليه ببعتلها 
هيني حطيتلك رقمي عالبوست بستنى منك مسج عالواتس اب 
وبروح عالواتس اب يستنى 
بوصلو مسج من صاحبو كيفك 
برد عليه كنت عارف انك رح تبعتيلي هاد رقمك 
برد صاحبو ولك يا حمار انا ابراهيم 
بعمل بلوك لإبراهيم 
بوصلو مسج من صاحب ثاني 
مبروك الرقم الجديد 
برد عليه الله يبارك فيكي كنت حاس انك رح تبعتيلي استنيتك كتير 
برد عليه صاحبو ولك يا مقمل انا عمر زوربا 
بعمل بلوك ل عمر زوربا 
اخر الليل بعمل بلوك ل شب صحابو 
برجع للبنت عالفيسبوك بكتشف انو المسج اللي بعتها اصلا مش واسمها 
بشيل الخط من الموبايل وبكسرو وبرجع رقمو القديم وبمحي البوست وبكتب بوست كبريائي هز العالم 
فلنقف وقفه احترام لمعاناه الاسباني وكبريائه 
ركبت اليوم بالباص 
بندرس سنه بالمدرسه 
و بيخلصو بعد ما ينشفو اخر قطره بدمنا 
بندرس تاريخ و جغرافيا و حل المعادله و اعرب ما تحته خط و فسر الزفت التالي و مواد قمه بالسقاعه 
و بنكتشف انو مستدفناش اشي من كل هالحكي الفارط الي فيها 
لا بتفيدنا بالجامعه ولا بحياتنا الطبيعيه بس كانت مصدر ازعاج و ضغط نفسي 
بندرس الجامعه و بنقاوم و بنحكي كلو فدا المستقبل 
مرارتك و اعصابك و مخك و كلشي فيك بفقع قبل ما تتخرج سواء من مواد تخصصك او الخلق الي بتشوفها بجامعتك و احتمال كمان من المواصلات ازا كنت ضحيه بإمتياز 
بس تتخرج بتكون شبه ميت بس من فرحتك لإنك وصلت للمستقبل بتنسا الوجع 
و بتتحمس لتعيش هذا المصطلح اللي طول عمرك بتتخوزق مشانو و بتستناه 
بالنهايه بتكتشف انو السطاشر سنه راحو هباء منثور 
لإنو حماسك راح يتحول لسرطان ونتا بتستنا تلاقي شغل 
و بس تلاقي الشغل برضو راح تتناسى سرطانك من الفرحه و تقول بلش الفرج 
بس برضو راح تكتشف انو عرضك انشل سنه بس مشان تتوظف تحت ايدين مدير بفرغ عقدو النفسيه فيك بس لإنو معاه مصاري اكتر منك او لإنو صاحب الشركه او ابن صاحب الشركه او ابن عم صاحب الشركه 
بالنهايه انتا تحت اداره و رحمه شخص معين 
بتقرر بعد كل هالكوابيس و الخوازيق الحاده الرؤوس 
تتجوز 
يمكن تكون الأسره مهربك الوحيد و ملاذك الآمن بما انو اللي خلفوك مو دايمينلك 
فبعد متتجوز بتكتشف انك غلطت غلطه عمرك الي راح تحملك مسؤوليه اشخاص انتا ما كنت ناقصهم 
انتا مسؤوليه حالك ما كنت عارف تتحملها 
و انتي بتكتشفي انك بجوازك بس لغيتي اخر اللي ضايلات من شخصيتك 
بس مشان تكوني سند لجوز و ولاد ما بحكو معك غير بصوت عالي 
بالنهايه و النهايه و النهايه بتكتشف انو الراحه و المهرب الوحيد الفعال اللي برجعكاش لنفس الدوامه 
انك تنتقل للحياه العلويه اللي هي ما بعد السماوات السبع 
تقريبا الي بدي احكيه انو بهاد الزمن ابدا مو لازم تكون شخص عادي لازم تعمل كل جهودك الي بتقدر عليها لتكون مميز 
لإنو التميز هو الطريق الوحيد مشان ما ينتهي فيك الحال زي البقيه و تقعد تستنا الحياه السماويه للشعور بالراحه 
اتقن الاختيار و القرار و اصنع نفسك بنفسك و حدد مسارك غصب عن ام التحديات لإنو ما اشي بنفعك غير ذاتك سواء هون او فوق 
اول شتويه مع خطيبي 
و بنفس الوقت اخر شتويه بعتلي عالواتساب حبيبتي شو بتعملي 
رحت عالسريع عالمطبخ جبت مچ مزركش لونه نهدي و صبيت فيو من غلايه القهوه البارده الي جمب ابوي و حطيتو جمب كومه الغسيل الي كنت بصفط فيها و غطيت جرابات اخوي المخزقه و حطيت ع وجه الكومه خف قلقول اله دنين ارنب هو بالأصل لأختي و خبيت الجهه الي دان الأرنب فيها قابعه و عالوجه خليت الجهه الزابطه و صورتهم 
و بعتت الصوره لخطيبي و كتبتلو عم ساعد مامي نزلنا اللبس الشتوي شوف افت شو تعبت عم اشرب هوت شوكليت بيبي بدك 
المهم قلي انو مسافه الطريق و بكون عنا جايبلي كيلو كلمنتينا و جاي يسهر عنا 
رميت الي بإيدي و قمت عالسريع و حكيت لإمي هي خطيبي جاي قرصتني من بطه رجلي عليم الله تشنجت و رجعت قعدت ونا لاوقه ضهري من الوجع و عامله بأصابعي وضعيه عازف البيانو 
قالتلي وين قايمه ولله ما بتروحي تا تخلصي فرز كل الجرابات قمتي ترمحي ع الكابتن نامق تاعك ريتني اعدمكو التنين 
دغري صرت فريره بلف الجرابات قول وحده عازمه دار حماها ع دوالي بعد نص ساعه 
خلصت ع السريع و قمت غيرت بجامتي المنقطه و حطيت الحومره من الشفه للحفه و قعدت استنا خطيبي 
ولله و اجا و قعد و ابوي مسك فيه و بلش يسولفله من قصصو الي بتخلصش 
و امي كانت بتصفط غسيل عالأرض و انا زي ساريه العلم ما حد معبرني 
دخلت ع غرفتي لمحت جاكيتي الزهري تبع ايام المدرسه مطيول مع الشتوي قلت خليني اتحج فيه و من مره بوريه اني كيوت من زمناتي و بعشق الزهري 
رحت عند خطيبي و نا عامله حالي بشد عسحاب الجاكيت و تعبانه فيه و حكيتلو عمري شفلي ياه مالو مدئرر 
اخدو مني و هو عم يبتسملي و انا بسبلو بعيوني نقرتني امي من ركبتي و قالتلي في خستين بالثلاجه بحيهن و جيبي نتسلى 
هي كسرت البرستيج بس انا قلبت الموضوع انو هلثي و عيلتي رياضيه مع انو كرش ابوي و كرش امي دليل قاطع ع كزبتي بس خطيبي مرقلي الموضوع 
المهم ونا بالمطبخ ببح بالخس سمعت صوت خطيبي بحكي بصوت عالي و معصب 
رحت عالسريع اشوف ماله لقيتو واقف بتفلت و ابوي ماسك كوعه و امي بتحلف فيه يهدى 
انا خف عقلي حكيتلو مالك بيبي شو في 
اجا بزق بوجهي و اخد كيس الكلمنتينا و ضل طالع 
و قام وراه ابوي بزق بوجهي برضو و لحقو 
بعد ساعات و انا احاول افهم القصه و مصدومه 
طلع و هو بزبطلي بالسحاب تبع جاكيتي الزهري الكاحت تاع المدرسه واقع من الجيبه رساله كاين معطيني ياها حبيبي عبود السنه الماضيه فيها غزل عذري جريء و ذكرياتنا المشتركه بالدخلات و قلوب حب و توقيعه 
ابدا ابدا لا تستتفه الشخص الي واقع بحاله غراميه و مش عارف ايديه من رجليه 
حاله غراميه مخليته مضروب ع راسه دايما بستغل اقرب لحظه و اي فرصه مشان يسرح فيها بشخص معين و يفكر فيه 
بتخليه بالرغم من انو كل الأمور واقعه ع راسو و المشاكل بحياتو امردغتو مردغه بس لمجرد سيره هالشخص تنجاب قدامه ببتسم ابتسامه عريضه من قلبو و الف فكره و احساس حلو بخطرو جواته 
الحب نعمه و سعاده كبيره من ربنا ما بحس فيها غير الواقعين طب ع قلوبهم بدون اي مقاومه 
الحب قادر انو يشيل منك كل مخاوفك بالحياه و يختصرها بخوف واحد بس و الي هو انو ما يكون هالشخص ملك و الحياه تشنقلو منك 
الحب بعطيك قوه و جرئه و شجاعه لتحدي اي ظروف فدى هالبني ادم الي انتا مو قادر تلاقي اي سبب يفسرلك اشمعنا هالحيوان من بين كل الناس لطش قلبك حتى بعيوبه و اغلاطه و سقاعه وجهو و انانيته 
بالرغم من انك ع الأغلب رح تتلقى منو ضربه تصحيك ع واقع بشع بالآخر 
الى انك بتحس حالك متهور و مش سائل و لأول مره حابب تستمتع باللحظه و ما تفكر بأي اشي لقدام نهائيا 
حتى الأشخاص الي كسرهم الحب من قبل ما بقدرو ينكرو انهم قد ما كابرو و بعدو عنه ما رح يقدرو يصمدو بلاه مستحيل يقدرو 
الحب من ارقى و احلى المشاعر الي نخلقت فينا الي قد ما نحاول نطفسها اخرتو يجي الشخص الي ينعنشها و يخليها تقوم ما تقعد 
الحب حلو و طاهر يخوان لولا بس القلوب الفندقيه الوصخه الي ضارب موديلها اخر فتره 
دمتم عاشقين و فيكم فرح مربوط بناس طيبه 
الرياضه كانت حلي الأخير هاي المره بلادتي و نياطتي بدي احطهم بكيس و احرقهم 
قررت اعتبر حالي رجل الي و انسا كل مشاعري تجاه الأكل و التخت و الكنباي و النوم و كل اشي ممكن يرخي دهوني و يفرفدها 
بدي اشوف الناس الي قلقانه بوزني بشو بدهم يقلقو بس انحف 
الجيم كان مكان مشجع لانو فيه كتير ناس زي حالتي 
بس لولا هالبراغي الي بتكون تحس عالأجهزه و تمر من بين فخادنا 
انا قصدي عن البنات النحاف الي جايات ينصحو بديش اعمم بس في وحده رحت ما اقتلها 
كنت قاعده بستنى جهاز من اجهزه المشي يفضى مشان اشتغل عليه 
بس فش ولا واحد فاضي بعد معاناه طويله شفت جهاز فضي من بعيد عالسريع طملت حملت شنتتي و بشكيري و قاروره المي الي معي و حاولت اركض عليه بس الجاذبيه الأرضيه كانت قويه و اخرتني 
قبل ما اوصله بشوي سبقتني وحده للحظه فكرتها سلك شاحن 
كانت لابسه فيزون الفيزون بحزن طبعا لإنو مش لاقي اشي يمسك عليه من نحفها 
طلعت عالجهاز و حطت سماعاتها لو فيزونها لونه مش بطيخي فاقع كان فكرت الجهاز اشتغل لحاله لإنها مش مبينه 
انا قلت هسا خمس دقايق و بتنزل خلص خليها توخد دوري 
قعدت قبالها عشان تعرف اني بستناها 
الخبيثه عرفت اني بستناها و براقب فيها تخلص بلشت بدها تستعرض شغلت الجهاز و طلع صوت دبانه الي هو صوت خطواتها عالجهاز و صارت تأفإف و هي بتركض و تهوي ع وجهها و تنفخ قال تعبانه 
و تتطلع علي نظرات و تقلب عيونها 
انا استهديت بالله و قلت سيبني منها عامودي الفقري اعرض منها 
مرق خمس و عشر دقايق ولسا بتنطنط عالجهاز صارت ربع ساعه و الأخت مش راضيه تستحي قبعت معي و قمت حطيت اصبعي ع كوعها و نقرتها بما معناه يلا تطلعت علي و حكتلي لسا مطوله شوفيلك جهاز تاني و بتحكي بقرف السحليه 
انا هون عصبت و حطيت اجري ع الجهاز وقف و هي طارت لورا خبطت بالحيط 
و طلعت انا عالجهاز قامت البنت صارت من حرتها تردح و تزت حكي انا ضليت مطنشها مشان حجمها ضليت اركض و بلشت اتعب و اعرق للحظه حسيت ملامحي صارت تنقط يعني تخيلت عيني رح تسحل مع عرق جبيني 
و هديك ام اربعه و اربعين لسا بتمر و بترمي حكي 
خلص مصره تعمل عمليه انتحاريه قدرت اطنش لحد ما قالت اني غيرانه منها و قعدت ترميلي ادعيه حسد هون طار عقلي لإني مستحيل اغار من الجفاف تاعها 
طفيت الجهاز و نزلت اركض عليها ونا عرقي بزرب البنت كل فكرها اني ما رح اعمللها اشي بس تعبير وجهها و هو عليه الصدمه لما حملتها و حطيتها عالأرض و قعدت عليها كان حشيش 
قعدت و ريحت عالآخر و صارت هي تصرخ و الكل اجا يشيلني عنها 
ونا قاعده و متكتفه و مش عامل اي تعبير ع وجهي و قعدت امسح عرقي ببشكيري و همه مش قادرينلي 
البنت بعد هيك ما شفتها ابدا ما بعرف ازا بطلت تقدر تمشي او صابتها امراض نفسيه بعد الفعصه و التجربه الصرصوريه الي عاشتها 
مع هيك بشكرها هي و امثالها و الاف الأشخاص الي مرقو بحياتي سواء استفزوني او جرحوني او احبطوني او حتى كانو سبب بكرهي لنفسي و لمشكلتي 
لإني لولاهم ولولا الاجهاد النفسي الي تعرضتلو بسببهم ما كنت بيوم نحفت او حتى خففت من وزني 
شو ما كانت مشكلتك بالحياه 
تزكر انو الناس السيئه و الظروف الأسوأ الي بتمر بحياتنا هي النعمه الي بتصنعنا 
دايما الناس الي عندهم وزن زايد متلي بحطو الحق عالأكل بنرضاش نعترف انو احنا الي ظالمين الأكل و بنعمل فيه مجازر مع انو الأكل اشي لطيف و بخفف علينا وجع هالحياه 
بس انو لطيف يما عليم الله انا بقومش عن الأكل غير لما احس معدتي بتزقف و بتترجاني اوقف 
حتى لما اقوم عن السفره بقومش زي الناس الطبيعين برخي حالي ونا عالكرسي و بميل شوي شوي لليمين تا اوقع عالأرض بعدين بصير ادحل حالي و اتدحرج تا اوصل غرفتي ونا ماسك فخده جاجه اتسلى فيها بعد المعركه 
صراحه ما بقهرني غير الي بيجي يلومني و يقلي ليش هيك ناصحه انحفي لمصلحتك لو انا مكانك بنحف بأسبوع بطلي اكل ي ريت مشكلتي اني ناصحه متلك كان زمان نحفت 
كل هدول بكون نفسي و همه بحكو امسك شلاطيفهم و اسحبهم لورا راسهم شلطوفه من فوق و شلطوفه من تحت اسحب و اكبسهم بمكبس من ورا 
ياخي زي ما في بنات نقطه ضعفهم الأتراك و بقلاوه و زي ما في شباب نقطه ضعفهم ريحه البنات و الدخان 
انا نقطه ضعفي الأكل انا بضعف بقاومش حتى لو خدودي طبقو ع بعض من النصاحه بقدرش امنع الوحش الي جواتي مش بهالسهوله رح اقدر اترك اشي انا بعتبرو ملاذي الوحيد بالحياه 
اشوف روحي اتركي حمودتك الي طول نهارك تترجيه يضل معك او اترك شغلك الي طلعلك ريش تا لقيتو او طلق مرتك الي بضت ونتا تحوش مشان تخطبها 
لو قصتي انا كمان سهله كان ما بستناكي تا تيجي تنصحيني يا مسلوعه عضام خدودك مع الكنتور عاملين احفوره نادره لديناصور بوزو مثلث بطريقه خلتو يقرض حالو من حالو 
لما امي اخدتني ع اخصائيه التغذيه ضلت قارصتني من كوعي و مقربطه بكتفي ونا احاول اقوم مش متحمل كميه الاستفزاز 
وحده مسلوعه بتيجيش تاتو ع كتفي قاعده بتحكيلي كلام تحفيزي مستفز لأبعد الحدود 
يلا مشان ننحف بدنا نبتل ناكل الأخدر و اليابس و بدنا رياده بزبتش ريجيم بدون رياده ما بدنا نتعشا ما بدنا اكل جاهز ولا رز ولا خبز شاورما مش مسموح بطاطا لأ شوكولاته نو بدنا نعمل حرب مع الكالوريز من يوم و تالع بدنا خدار خدار و فواكي مشان نصير رشيئين 
هي حكت رشيئين انا قلت بس قمت و نفضت امي عن كوعي الحمدلله في ضهر كنباي لقطها ولا كان صارلها اشي المخلوقه 
قلت للأخصائيه ولله مني دافعلك و طلعت بدها تقتلني قال لأ شاورما من كل عقلها 
يا عمي يجعلو لا حدا صار رشيء 
امي اعتذرتلها و نزلت تلحقتني و زي المسلسلات صفعتني كف ع باب المبنى 
طبعا كان التصوير بطيء لإنو لغلوغي بوخد وقت و هو يلف عالجهه التانيه من الضربه 
انا ما حسيت بوجع جسدي قد الوجع المعنوي الي حسيتو خصوصي انو امي بعد ما ضربتني الكف حطت ايدها ع ضهرها و توجعت خوف الله عصعوصها انكسر من الرفسه الي رفستها ياها فوق 
حسيت قديش انا مدايق امي ع حالي و متعبها معي و قررت من هديك اللحظه انهي هالمعاناه و اريح امي 
يتبع باللغلوغه الجاي برضو 
هاي المره السته و السبعين الي بقرر فيها انزل وزني 
مع انو بيني و بينكم بطل فارق معي ينزل يطلع يتدحرج بطلت سائله 
انا شخصيا من جهتي تكيفت مع موضوع السمنه و الأوزان الثقيله اصلا شو يعني سمنه ظاهره عاديه اي بني ادم معرض الها 
و انا مش اول ولا اخر وحده بكون عندها كيلو زائدين عن الحاجه 
اصلا كمان ضربت صحبه مع الدهون تاعوني اطيب ناس دايما معي عالمره و الحلوه معي الوحيدين الي متمسكين فيني بقوه ولا برضو يحلو عني حتى لما اوقف عالمراي و اضل اسب عليهم بزعلوش مني 
بعدين يا عمي الي بيجي من ورا الأكل يا محلاه لو بزبط اجمع دهوني كلها و احطها ع راسي احتراما الها بقصرش 
الناس ازا بدهم يعايروني اول كلمه بحكوها ي بقره مالها البقره مفيده اكتر من كل الناس الي قابلتهم بحياتي 
عالقليله البقره بتنقلش حكي ولا بتخون ولا بتحب نص شباب الأردن بنفس الوقت ولا بتلبس حجاب ع فيزون ولا بتخطب و بتوكل راسنا بخطيبها ولا بتضل تحكي الناس حسدوني ولا بتحكي حبيبتي القديمه ماتت 
ولا ي عمي بتوكل الكتب و بتيجي عالامتحان تعمل حالها مش دارسه زي بعض ناس 
البقره احسن من كل هدول و نفس الحكي بنطبق عالدببه و البطاريق و اي حيوان مربرب متلي 
مع هيك و بالرغم من كل هالمحبه الي تولدت بيني و بين رطاريطي و الأبقار امي مش راضيه تقتنع ما بتفتح معي مواضيع غير عن نصاحتي او عن نحافه رانيا بنت بديعه الرمحي الي بالحاره الي جمبنا 
بعرف بدها تخلص مني خايفه اضل انا و دهوني نتمدد و ننتشر و نحاصرها بالبيت لآخر العمر 
اخر مره فاتت علي عالغرفه الشر بقدح بعيونها كنت موصي ع وجبتين شاورما دبل نازل فيهم معط ونا قاعده ع تختي المكسور و طابق عالبلاط 
لسا بحط شقفه الشاورما بتمي الغاطس بين لغاليغي 
اجت سحبتها من ايدي بكل عنف حتى طارت شقفه مخلل عليها مايونيز ع دقني المليان و سحلت عليه و وقعت ع كرشي 
و اخدت كمشه البطاطا من ايدي التانيه و هي معصبه و رمتها جوا العلبه و حملتهم و طلعت و هي بتردح مع حالها 
بعد شوي ونا لسا مصدومه رجعت عالغرفه لابسه عبايتها و قالتلي يلا قومي اخدت موعد عند اخصائيه تغذيه جمعي اطرافك و قومي اصحي تنسي فخده من فخداتك 
ما رح اقضي عمري افصلك برادي مشان تلبسيهم 
المهم جبرتني و رحنا ع قولتها انها اخصائيه شاطره و رح تنحفني قبل الصيف الجاي و بكون ع موسم الأعراس جاهزه مشان انطلق و انتشل عريسي من تحت الأرض 
فتت لقيت وحده مسلوعه مسشوره شعرها لابسه نضارات و شفايفها كتير رفاع و وجهها فيه تجاعيد عالخفيف قعدت و بلشت تسألني اسئله بتفتح الجروح 
يتبع في اللغلوغه الجاي 
الجامعه و الحياه الدراسيه بتمتص طاقتك بطريقه رهيبه 
بتخليك تأجل شبابك و عز ريحانك و كل مشاريعك لبعد ما تتخرج 
اما بعد ما تتخرج بتنصدم بالواقع 
و بتقعد انتا و شبابك و ريحانك و طاقتك و مشاريعك و كل صحابك و اخاونك ع خازوق 
الحفره الامتصاصيه تبعت الشله جملتها الشهيره جيعانه كل نص ساعه بتزكرهم يوكلو هي الي كاسره ميزانيه صاحباتها بالعاده بتكون نحيفه بتحس معدتها ثقب اسود كلشي بدخلها بختفي بعد خمس دقايق ضميرها مرتاح عالآخر مبدئها بالحياه نبلع لنعيش نعيش لنبلع و حبيبها اخرتو يطقعلها لما يقرر يتخلص من العجز المادي بحياتو 
هاي عكس رقم سته بتوكل كتير بس ضميرها مش مرتاح جملتها الشهيره من بكره بدي ابلش ريجيم ازا اكلت فخده جاجه بس عادي بطلعلها كرش ع شكل فخده جاجه بتحس معدتها جرابه نايلون فش اشي بضيع عندها كلو الو حيز و داخليا حاقده ع رقم سته بس فعلا الله يصبرها 
هاي الشخصيه الأقوى لسانها متبري منها ازا بصير معك طوشه مع بنت بس روحي ناديها بتكون دايما بكريدورات الجامعه اول ما تطلبي فزعتها بتقوم و بترفع بنطلونها و بتحكيلك تعي وراي لسانها بسبقها عالطوشه و ممكن يردح و يخلص كلشي و يرجع لحالو شاطره بإلقاء الشعر باحتفالات الجامعه و صحابها الشباب كتار و فش حبيبي بصمد معها شهر 
زامور انذار الشله هاي بس تضحك اللعنه السمائيه بتنزل عليكم لازم تثبتوها من ايديها و رجليها و تسكرو تمها زي الي معو حاله عصبيه يعني في اسعافات اوليه خصوصي معموله لضحكتها تحضريش معها محاضرات لإنك رح تنطري بسببها و برضو هاي حبيبها بتركها 
ملكه الاحساس اليسا ممكن تلاقيها بتعيط لإنو اضفرها نكسر او شافت بسه مدعوسه هاي حبيبها بضل يتركها و يرجعلها صاحباتها بطيقوهاش دايما ببهدلوها و هي بس بتعيط حتى لو الدكتور حطها غياب بتعيط نفسيه كل بوستاتها عالفيسبوك عن الرحيل هاي هي البنت الي بتنزل بوست سامحوني فالموت بات قريب مني 
الي عايفه حالها صحباتها نفسهم يشوفوها حاطه ايلاينر بتخلص لبس بعشر دقايق دايما كلامها بضحك و شو ما تحكي صاحباتها بحشو مع انها داخليا مش عاجبها اشي بالكره الأرضيه هي الي بتترك حبيبها بالعاده بتوكل كتير و بتنصح و بفرقش معها و اكتر اشي بتطاوش مع ملكه الاحساس بالشله و البنت الي بتحط ايلاينر 
شله البنات عشان نعتبرها شله مثاليه 
في عده شخصيات لازم تكون موجوده فيها و ازا مكانش موجود ولا وحده منهم فهاي مش شله هاي بيت نمل اي اشي بس مش شله 
انا لإني بحب اعمل بحوث و دراسات كتير عملتلكم تحليل لكل شخصيه و رح اذكرلكم ياه هلأ بالتفصيل 
الخبيره الي كاشفه كل عمايل الشباب 
هاي بالعاده بتكون طبقت السنه و هي سنجل باقي الشله دايما بستشيروها بمشاكلهم مع حبايبهم و جملتها الشهيره هي نفس ما عمل فيني حبيبي التالت ردي علي و اتركيه من هس لإنو اخرتو يترك و كل ما تشوف وحده من صاحباتها ارتبطت جديد بتضحك ضحكه خبيثه و هي بتطول المخلله من سندويشه الشاورما و بتلحس الميونيز عن اصابعها و بتحكي هه رح تتركو 
ام الطشات هاي مستحيل تجيبي سيره كافيه قدامها و تطلع بتعرفهوش حافظه عمان كلها و بتعرف ارخص مكان ممكن تقعدو و تأرجلو فيه 
جملتها الشهيره بنات شو رأيكم نطنش المحاضره و نروح عالكافيه الفلاني عامل اوفر خيالي مش معئول هاي البنت دايما معها خمسات بجزدانها و حبيبها مشغول دايما بتبعتلو مسجات و بطنشها و بتضل تنزل عالسناب فيديوهات و هي تحرك تمها مع الأغنيه بطوق الورد 
الموديل تاعت الشله هاي عندها استعداد تخليكي تستنيها ساعه كامله بس مشان تزبط رسمه الايلاينر دايما شعرها مسشور و بتكررش لبساتها بالمره حافظه رقم كل درجه من الروج و بتفرق بينهم دايما بتجيب قطع اواعي حلوه و رخيصه بس بترضاش تعترف من وين و هاي بكون حبيبها ميت عليها بس هي بدهاش ياه 
العريطه هاي بكون معدلها مقبول اسئليها بالمواد بتعرفش اشي خاتمه كل افلام الرعب ازا قعدتي معها و اعطيتيها مجال تحكي بتسرح فيكي كتير خصوصي بقصص الجن بتحلفلك ميت يمين انها شافت شبشبها و هو رايح عالمطبخ لحالو بليل غالبا بكونو صحابها الشباب كتار و مش فارق معها اشي حتى لو ما لقت نصها التاني 
القطاعه معدلها امتياز بتقطعش ولا فرض صلاه بتشربش بيبسي و دايما بتوصل قبل المحاضره بتحب من طرف واحد بس مستحيل تحكي لصحباتها مين الأخ بتدعي بينها و بين ربها انو يكون من نصيبها بتدايق لما صاحباتها يضحكو بصوت عالي و بتضلها تأمرهم بالمعروف و تنهاهم عن المنكر امها طبخها زاكي و هاد هو السبب الي البنات مخلياتها بالشله عشانو 
بعرفش ايش مالها 
بنت معي بالجامعه كل ما امرق من قدامها او احط اصبع رجلي ع بقعه ارض هي موجوده عليها 
بتتحول بتوخد وضعيه الهجوم بتقصع و بتصير ترمي حكي 
و تضرب كف مع وحده من صاحباتها و تصير تقهقه هي وياهم بصوت عالي 
انا اولها غطرشت عن القصه حكيت يمكن هاي البنت هيك اسلوب تكاثرها بالحياه تضرب كفوف و تقهقه و تحط ايدها ع خصرها 
مش شرط انو قصدها عني 
بس بعدين انتبهت انو حتى لما امرق و تكون لحالها برضو بتتحول بس لوضعيه تانيه بتنقل علكتها عالطواحين الشمال و بتصير تقصع بوزها و تقلب عنيها و بتمشي زي القرفانه و بتكون ايدها اليمين قدامها ماخده وضعيه تنشيف المناكير 
انا حسيت في اشي البنت مستقصدتني واضح عين الشمس انها بتكرهني 
مع انو لا بعرفها ولا بتعرفني 
المهم قلت لو في اشي ببين غطرشت برضو و كملت حياتي بشكل طبيعي 
بعد فتره صارو كل وحده من صاحباتي يجو و يحكولي عنها انها بتعلق علي و طول نهارها بسيرتي و بتحكي انها ما بتطيقني 
و حتى صاحباتي بترمي عليهم حكي اي حدا من طرفي حتى لو تشوف داني مقطوعه و مرميه بالشارع بتسمعها حكي 
انا قلت لهون و بس بدي افهم مال غدتها الدرقيه هاي 
رحت و وقفت و نقرتها ع كتفها من ورا و حكيتلها لو سمحتي ممكن شوي 
اول ما لفت وجهها و شافتني مباشره تشنجت ايدها و عملت الوضعيه المذكوره سابقا 
و صارت المسافه بين فكيها لما تعلك تزيد 
حكتلي خير مع ترميشه واحد بزحف ع رقبتو سحليه 
سألتها مالك و ايش فيه و في سوء تفاهم بينا 
في شب كان مارق من جمبنا ونا بسأل فيها اول ما شافتو حطت ايدها ع خصرها و حكت بصوت عالي اسألي حالك شو عامله ي روحي بدل ما انتي بتلفي عليه و هو مش معبرك حبييبتشي اصلا شو ما عملتي ما رح يطلع بخلئتك كانت تحكي و تزقف بإيديها و بعدين جحرت الشب و لفت و راحت 
انا ضليت مصدومه بعد الموقف اسبوعين و صافنه حتى ونا نايمه بكون قاعده و صافنه بعرفش كيف 
اخر اشي بعد البحوث و الدراسات و التحقيقات طلع الشب الي كان مارق حبيبها و مطقعلها و تاركها 
و صدفت انها شافتو تاني يوم بعد ما تركها و هو بالمحاضره بسألني معك قلم زياده 
هاد النموذج من الفتيات متوافر في جميع الجامعات و الكليات و المؤسات كافه 
لن يتزوجكي ايتها العقربه الغيوره المكيوده يا ام حواجب مثلثات 
حكو معي من المدرسه 
قالولي ابنك عامل مشكله تعالي بسرعه 
انا سمعت من هون و يطير عقلي و اشرق بالقهوه الي كنت احتسيها و تطلع من مناخيري بوجه ام سالم 
حكيتلهم ثواني و بكون عندكم و قمت زي المجنونه الم فناجين القهوه و احكي لإم سالم بالله عليكي تسامحيني بكملك فتح الفنجان بس ارجع هسا بكونو الولاد ملتمين عليه شلاويت ولك ابني مسكين و لإنو وحيدي برج عليه رج ولله لأحرق المدرسه ازا حدا لامسو بالله عليكي لا تزعلي 
المهم قمت اركض و من العجقه لبست عبايتي بالشقلوب و لفيت الشال ع راسي زي الي بربط بسكيلتو بجنزير و نزلت بشبشب الدار و شغلت سيارتي و ضليت طايره 
دخلت عالمدرسه الشرار بقدح بين عيوني قدح ناويه شر مجهزه وضعيه البسه الي جاي تدافع عن ولادها 
دخلت عالاداره ونا عبايتي وراي طايره زي زورو بس الي خرب المشهد البطولي اني كنت الاهث 
المهم لملمت حالي و حكيتلهم وين ابني جيبولي ابني شو عاملين بإبني 
مدير المدرسه حكالي تفضلي اقعدي لو سمحتي خدي نفس و جيبولها كاسه مي 
انا قعدت و مسكت طرف شالتي الي فالت و رميتو ع كتفي و حكيتلو بلا مي بلا بطيخ وينو الولد 
حكالي هيو برا بالساحه مش صاير فيه اشي 
حكيتلو و شو بعمل بالساحه نادوه بدي اشوفه 
المدير ضحك ضحكه خبيثه و حكالي ابنك يا مدام معاقب لإنو مش راضي يعترف انو هو الي دفش خالد عن راس الدرج و شعتلو تشعتل و همه نازلين عالفرصه 
و خالد هسا بالمستشفى مكسوره ايدو و سنانو الأماميه ضايعه 
انا فعيت فيه ابني رشوده يعمل هيك لا انتا غلطان انا مربيه ابني منيح و لو عمل هيك كان اعترف جيبوه و خلينا نسألو بدكم تبلو ابني فعلا انكو مدرسه فاشله ولله لأعمل ولله لأسوي 
طبعا صوتي كان موصل لحمامات المدرسه الي بالجهه التانيه 
اخر اشي جابوه لراشد مدمع و مسخسخ كاين من العياط و خدودو حمر زي البندوره لإنو ماكل كفين و اول ما شافني رجع يعيط و ركض بحضني 
انا شفتهم عاملين بإبني هيك ما خليت صرت اسب عالمدرسه و عالاستازه و عالمدير لإنهم ظلمو ابني البريء 
و حملت الولد و شنتتو و حكيتلهم مش مرجعه ابني غير لما تعرفو الحقيقه و ترنو عليه تتأسفولو 
المهم رجعت عالبيت و خلص النهار و اجت ام سالم تسهر عندي و قعدت اخرفها عن المدرسه و شو عملو بإبني و كيف ظلموه و قديش ابني مسكين و بإذيش و مربى و قعدت القي خطابات مدح بإبني 
فات رشوده عالصالون حامل بكيت شبسو و بسوق ع بسكليتو الصغير ع مهلو 
صف البسكليت ع جنب و اجا قرب عندي و مسك طرف بلوزتي بأصابعو البرتقاليات 
حكيتلو احكي ي روح ماما و انا احس ع راسو قدام ام سالم 
اليوم و انا مروحه من دوامي 
خليت التكسي ينزلني براس الدخله تاعت بيتنا 
مشان اكملها مشي مش لإني رياضيه لا لا ولا عشان اوفر خمسطاشر قرش برضو لأ 
بس بهاد الوقت بكون موعد طلعه مجدي يغسل السياره و يشطف الكراج و يقعد ع باب حوشهم و يولع الأرجيله و يصرخ ع خوانو الي بلعبو بالحاره 
فحكيت خليني امرق من قدامو مشي لإنو ازا بمرق بالتكسي كالعاده بشوفش لبستي 
و المشي بكون ابطئ و بضرب عصفورين بحجر يعني بلحق افتنو و اوقعو بشباكي و اخليه يحبني و اوريه كسماتي و مشيتي الي زي عارضات الأزياء 
فعلا نزلت و مشيت و قعدت ازبط شالتي قبل ما اوصل دارهم و بالعقل عدلت زوايا الحومره تاعتي بإصبعي الخنصر 
و حطيت سماعاتي مشان ابين ثقيله و غامضه مع اني ما بسمع اشي و اصلا مو واصلتها بالتلفون بس حاطه السلك بجيبتي 
و بلشت كل ما اقرب من دارهم اصغر خطواتي و اقصع اكتر بالخطوه و اتطلع عالسما قال اني سرحانه بالموسيقى الشاعريه الي بسمعها 
و متل ما توقعت كانت مجدي حافي و رجليه مفشفشات من الشطف و مشمر بنطلونو لفوق ركبو و قطرات الندى تتساقط من شعر رجليه و كان بدخن مو بأرجل و ماسك قشاطه مركي عليها و قاعد عالرصيف 
اخوانو كانو بلعبو كره و مسكرين الشارع بشوتو لبعض و نص لعبهم تطعيم 
انا عملت حالي متدايقه و انا بمرق من بينهم بلكي مجدي نهرهم و حكالهم مرقو الصبيه 
بس مجدي اصلا مشغول بتلفونو و ولا معبرني و القرود نازلين بدافشو بعض عالكره 
الكره الغضيبه دحلت جهتي و اجت عند رجلي و كلهم ركضو عليها و الكل هجمو يتطاوشو مين بدو يوخدها الي مسك شنتتي و قعد يشوت و الي ماسك بنطلونو و بمخط بكمو و بدفش فيني و انا بينهم زي الفزاعه بروح يمين شمال 
سماعاتي وقعت عالأرض و دعسو عليها و راحو كملو ركض 
انا نقهرت طملت طلتها و رفعت راسي و سبيت عالولاد حكيتلهم يئتعكم شو نور اهلكم ما ربوكم يا الله شو مئرفين 
انا كل الي بدي ياه مجدي يسمع و يجي يبهدلهم 
مجدي سمع بس تطلع عالولاد و اعطاهم نظره فرجوها النورنه الصح 
و فعلا قعدو يسبو علي و يردحولي انا حملت حالي و مشيت عالسريع و انا معصبه و بدي اخلص منهم 
اجا واحد قرد طولو شبرين و لابس بنطلون رافعو لحلقومو و اصابع رجليه طالعات من شبشب الحمام تاع دارهم و وجهو بدبق لإنو ماكل نعنوع و واصله جبينو 
هجم علي و شات الكره و حكا يعن ابوتي 
الكره اجت براسي و بكله البف الي انا نافخه فيها شالتي زاحت و صارت ع شمال راسي زي الي مدغم جنابي 
لفيت وجهي الأحمر عليهم ونا روحي بمناخيري كلهم صارو يضحكو و هربو عند مجدي 
و مجدي كان قالب ع كتافو من الضحك 
مرات بتبذل كل جهدك و طاقتك و بتعمل المستحيل و بتطلع روحك 
مشان تحصل ع شغله معنيه ببالك خلص ميت عليها ي عمي بدك ياها كيف ليش بتعرفش 
و الي بصير بالآخر وحده من تنتين 
يا بتوخدهاش للشغله لو تعلق دنيك بالسقف 
يا بتوخدها بس بتندم عالساعه الي فكرت فيها انك بدك ياها و بتقضيها تسب ع حالك و ازا تعرقلت و اجيت ع سنانك بتحكي احسن بستاهل ما انا تيس و بعرفش افكر 
طبعا هاد الحكي ممكن ينطبق ع عده شغلات 
تخصصك بالتوجيهي جامعتك تخصصك بجامعتك شغلك مرتك او زوجك الي ضليتي تحكيلو تعال اخطبني او ابنك اخر العنقود الي طلع قرد و شغلات مصيريه كتيره اخرى 
قصه حبنا كانت عذريه و بريئه 
بالرغم من انو احنا بعصر التكنولوجيا و الواتساب و الانفتاح 
مع هيك كنا نحب بعض عالطريقه القديمه 
مش لإشي بس لإنو اهلي لسا مش ساخيين يشترولي تلفون 
كل يوم كان يطلع المغربيات ع سطح دارهم الي بطل ع بلكونتنا و انا كنت اجدل شعري و امسك ورده و اطلع اقعد ع المرجيحه الي معلقها اخوي بسقف البلكونه 
و هو يشغل اغنيه يا اميره كل النجمات ع تلفونو و يقلبو ع وجهو و يحطو عالسور مشان يطلع الصوت اعلى و يولع سيجاره و يصفن فيني 
نقعد نسمعها سوا و انا اقرب كتافي من بعض و اتطلع عالأرض و العب بطرف جدولتي و ابتسم 
و عند اخر مقطع من الأغنيه ارمي الورده و اهرب جوا و اتعرقل بعتبه المطبخ و يطير شبشبي و اكمل ركاض لغرفتي و ارمي حالي عالتخت و اعبط المخده 
للعلم انا وياه صف تاسع يعني عصافير حب 
ليوم من الأيام انتشر خبر بصفي بالمدرسه انو رنده صاحبتي مقمله و بنت من البنات حلفت يمين انها شافت القمله و هي بتوقع من سوالف رنده ع كتاب الانجليزي و رنده فعصتها بإصبعها بالعقل 
الكل صار ينم ع رنده و بعد عنها انا قلبي ما تحمل 
و رحت قعدت جمب رنده مشان اثبت للبنات انها مو مقمله 
و يلعن رنده و يلعن قملها 
الهرشه براسي بلشت تزيد تدريجيا ضليت اسبوع كامل احاول اقنع حالي انو فش اشي و انكر انو رنده مقمله 
بس بعدها القمل دبحني قلت يا عمي اه الأخت مقمله مطول عمرها بالفرصه بس تخلص شبس بيتزا تلحس اصابعها و تمسح ببنطلونها و تزبط شعرها بنفس الأصابع مباشره 
امي نتبهت علي و عرفت بالقصه 
حلفت ميت يمين ازا بمشي مع رنده الا تقص رجلي و ترميهم ع دوار المدينه عبره للناس 
و عطلتني من المدرسه تاني يوم و بعز الضهريات و الشمس حكتلي قدامي عالبلكونه انا حكيت هسا بكون معشوقي نايم مش مشكله 
و طلعنا و قعدتني بين ركبها و فسخت شعري و بلشت تفليني ونا مطمله راسي فجأه لطمت ع وجهها 
و حكت بصوت عالي عزا ولك راسك بنغل نغل هاي ناقلتلك الأسره الحاكمه استني استني هي امايه 
رفعت عيوني و نا ماسكه شعري المفروق من النص لقيت معشوقي واقف عالسور و بإيدو عوامه و ملامحو مصدومه 
انا خف عقلي 
صرت احاول اغير الموضوع و اعمل انو امي بتعملي تسريحه بس امي فضحتني 
دفشتني ع ضهري و صرخت علي ولك اثبتي يلعن قملك لقيت عش سيبان هسا بنقع راسك بكاز و تناميش جمب خوانك بتعديهم 
انا صرت اعيط و راسي بروح و بيجي بين ايدين امي و هي بتجرد فيه بمشط القمل و معشوقي صار يرجع لورا من الصدمه و تعرقل بالمواسير و وقع 
و كان هاد اخر مشهد شفته فيه بس كان مغبش من الدموع 
ضل بالي مشغول قبل عرسي بفتره 
كنت حابه يمشي تمام بدون اي غلط يعلقو عليه الناس ضليت افكر كيف بدها تكون تصرفاتي بالزبط 
يوم ما نزلت مع مرت خالي تنقيلي جهاز نقرتي بكوعها و هي ماسكه روب حمام معلق و قاعده بتتفحص ملمسو بأصابعها و حكتلي اصحك تكشري بعرسك ولا ترخي بوزك بفضحوكي بالعيله بقعدو يحكو غاصبينها عليه او العريس كحته و مسمعها كلمتين عالنقوط حماتها طاسيتها بهدله العريس مش غاسل رجليه زعلانه ع حبيبها او بقولو زي ما قالو عني يوم ما اخدت خالك مكشره لإنو الذهب روسي هو بيني و بينك روسي بس انا تيسه ضليت زامه حواجبي و فضحت حالي 
خفت يصير معي هيك فقررت اضل طول العرس ع نفس رفعه الخدود بس بليل لما روحت و كانو امي و خالتي قاعدات بتفرجو عالجهاز خالتي اخدت شفه قهوه و رجعت الفنجان عالطاوله و قالتلي اصحك تضلي تضحكي و تبيني فرحتك بالعرس بحسدوكي يم او بقولو ما سدقت كانت ميته تا يجيها عريس مستجوزه من و هي صف خامس ترا هيك حكو عن بنتي لا لا اثقلي كشريلك شوي رده عين و ثقل 
و امي ردت عليها بالك يختي ونا بقول هيك ترا عماتها بس بدهم سيره يمسكوها علينا 
انا هون علقت بمتاهه ايش اهون يقولو جابرينها ولا مستجوزه 
ما عرفتش اقرر تا اجا عرسي ونا لسا مش عارفه 
حاولت من اول العرس و طول الزفه اضل ماسكه تمي بشكل مستقيم لا مبسوطه ولا زعلانه تا اجا وقت التلبيسه و عريسي لبسني الدهبات و تطلع بعيوني و ضحكلي انا ممسكتش حالي اصلا مدمعه من الفرحه اه مبسوطه اه 
عالسريع تمي فرد و سناني كل طاحونه راحت بجهه اجت عيني بعين امي وسعت فتحات مناخيرها و جحرتني 
فهمت اني عملت اشي غلط و ضبيت سناني بسرعه و تطلعت بالأرض و ضليت وحنا بنرقص زايحه تمي ع جنب عشان مستعملهوش 
مرت خالي و هي بتزقف و بتلولح بإيديها حولينا انا و العريس ضلت كل ما تيجي عيني بعينها ترفع حواجبها و تفردلي ابتسامتها زي تويتي قصدها تحكيلي اضحكي 
ضليت ضايعه بينها و بين امي و بين خالتي كل ما تيجي عيني بعين حدا منهم اغير وضعيه تمي زمه فتحه ضمه سكون بوز يمين شمال الوي ارفع جانبا عاليا اسفل خط 
مره اخلي خدي يوصل داني و مره تمي يسحسل ع دقني من التكشير 
ضليت لآخر الحفله بس مركزه ع هالموضوع و خايفه شو رده فعل الناس لدرجه انو عرسي خلص و انا مش منتبهه 
و عريسي و كل العيله انفصمو من الرقصه الي كنت اعملها ببوزي و طلعت على زوجي سمعه انو ماخد وحده مفصومه و عندها مرض كلابي بتمها و بتسيطرش عليه 
ايام المدرسه بدايه كل فصل 
كنت دايما انعجق و استخدم كل اساليبي و معارفي مشان احق امنيه 
هاي الأمنيه اني اكون من بنات مجلس الطلبه 
دايما بختارو من كل صف بنتين تلات 
كنت الف عالمعلمات معلمه معلمه اتوسل و مرات اجيب رساله من امي و ارشح حالي و عالفاضي 
طبعا مو دابحه حالي ع تحمل المسؤوليه و تنظيم الطلاب 
لا لا كنت بس بدي الصلاحيات الي بتمتعو فيها 
كانو بقدروا يطلعو برا الصف بالخمس دقايق الي بين الحصص و يضلو بالكاريدورات و بقدروا يضلو بالصفوف بالفرصه و ما ينزلو عالساحه و الهم نفوذ و سلطه و بمونو عالمعلمات 
كنت دابحه حالي ع هاي الصلاحيات 
بس ع مدار الطناشر سنه ولا مره قبلوني اكون مجلس طلبه 
و كان ينتهي فيني الحال كل مره بإني اكون من الطلاب الي بعملو حالهم ممغوصين بالفرصه 
و احط راسي ع درجي و اعمل حالي بحتضر 
و مجلس الطلبه ينادولي معلمه حامله عصاي و مچ ميرميه 
و تيجي و تخبط العصاي بباب الصف و انا اقوم اهرب عالساحه ونا حاطه ايديني ع قفاي للوقايه 
الله لا يبليكو بالإنسان البارد 
الي بتفاعلش مع اي اشي ملامح وجهو دايما مرخرخه ما عندو تعبير ولا عندو مواضيع ولا عندو ردود مش درامي ابدا 
بالزبط زي زوجي 
انغريت فيه بس اجا طلبني قلت الزلمه هادي مش شغل يناقش و يتنح يعني بمشي البيت ع كيفي 
بس لا طلعت غلطانه الزلمه مكلح طافيه معو الخلايا العصبيه عندو متسطحه ع بطنها 
الكنبايه الي دايما بكون منسدح عليها قبال التلفزيون جربت يوم ازيحها و انقل مكانها و هو بالشغل 
زحت كل الكنابيات و غيرت الديكور و ضهري صار مثلث من التعب اخر اشي بس روح قعد ع نفس الكنباي بدون ما يسأل شو صار بالبيت 
جبتلو سيره جارنا الي اندعس ولا اهتم فتحتلو سيره الانتخابات ولا اتفاعل 
قلت لا بدي اشي اقوى رحت عالصالون و سلمتهم حالي قلتلها طلعيني من هون شكل تاني بدي اوقف عالمراي ما اعرفش حالي ازا احتجتي تنشري اشي تخلعي اشي تزيحي اشي تجزي اشي تقطعي تحرقي عادي خدي راحتك 
و فعلا اخدو سبع ساعات و همه يعملولي تبديل اساسات طلعت من الصالون بحكي لغه تانيه و بستعمل ايدي الشمال بدل اليمين 
لما فتت عليه عالبيت و هو منسدح ع ذات الكنبائه 
وقفت قبالو و قصعت ع اساس ينذهل ينبرع يتفاجئ يعمل اي اشي 
بس عالفاضي لسا مركز بالتلفزيون انا بلشت عندي اعراض الجلطه طفيت التلفزيون و قلتلو حبيبي ركز معي بس لمره فش اشي متغير مش حاس اشي طب شكلي حلو شعري الميك اب الفستان شاركني رأيك غازلني جاملني سب علي طلقني اطعجلي اجري اكبس ع منخاري اقتلع عيني ارمي علي قشر تفاح عرقلني علق اواعيك علي اعمل اي اشي ابوس ايدك حسني انك زوجي 
هو لف وجهو علي و صفن صفن صفن صفنه طويله كإنو اول مره بشوفني 
انا قعدت استنا الغزل العذري الي رح يطلع معو القصيده الي رح يلقيها بيت الشعر الي رح يشمطني ياه 
اخر اشي حكالي دينيكي موقعهم زابط بس كإنهم كبرانات شوي 
الحق علي انا حردبه و ناصحه بعرفش انطم 
انا غسلت ايدي من الموضوع 
ازا انجلينا جولي شخصيا 
براد بيت ما قدر يكون وفي الها و اتطلقو 
انا شو بدي استنا من الرجل الشرقي 
الي رح يجيني بخمستلاف ماخدهم قرض و رح يحملني جميله فيهم 
فوق هيك انا من الله ما عندي شفايف زيها تمي جاي بالشقلوب اصلا و كمان بفتح لجوا 
لا ي عمي انا خلص بديش اشي لا بدي تكون وفي ولا مخلص 
انا مسامحتك بكلشي اقلك 
من اولها رح اختصر عليك لا تيجي تخطبني ولا تتجوزني حتى 
ليش المصاريف الزياده و تضييع الوقت 
هيك هيك ما رح نضل مكيفين ع بعض للأبد 
هي راس مالها يجي اول رمضان النا مع بعض 
بعدها بنصير نتلاقى بالمحكمه 
خلص انا من جهتي نهيت الموضوع 
بدي الاقيلي شغله تانيه هدف اخر ينفعني بدي افتح منتجع للقطط 
و اصير اجمع البساس الضاله و اصرف راتبي عليهم و اكسب فيهم اجر 
و يصيرو الناس يمرو من جمب بيتي و يحكو هون ساكنه واحده بتوكل بس 
بدي احترم حجم شفايفي و اختصر و متزوجش 
اما انتا خليك حوش و اخطب و افسخ و ارجع حوش و ضلك اخطب تا الله يوخدك 
انا اول مره ارتبطت فيها كنت صف تاسع 
و الحب كان اول ثانوي اتفقنا انا وياه نسمي ولادنا جود و ريان اسماء موضتها دارجه و شبابيه بما انو احنا جيل جديد و يافع و حيوي 
كنت انا لسا جديد مبلش يطلعلي حب شباب و ابو ريان سابقني شوي لإنو جبينو و منخارو مرشومين 
بس كنا متشجعين لفكره النمو معا و النضوج سويا 
بس ما لحقنا كم شهر الا ابوه لأبو ريان يعني حماي الأولاني صادر تلفونو لجوزي و حبسو بالدار عشان يدرس لتوجيهي 
و اخر مسج كان من ابو ريان ام ريان حب حياتي استنيني ولا تنسيني راجعلك وحياه الخط الأخضر الي فوق شلاطيفي 
بعدها مسجاتو نقطعت و اختفى عن الوجود 
انا حاولت استناه ضليت ع ذكراه كم شهر بس بعديها بفتره تعرفت ع ابو ادم صدفه عالفيسبوك ابو ادم راسب توجيهي و مستنفذ حقو و قاعد بالبيت لا شغله ولا عمله بس بكره الحياه و تعبان من فكره الوجود و حبيبتو الأولى ميته و بسمع اغاني لتامر عاشور كتير 
حكالي يا ام ادم انا ما رح اقدر اجيبلك قصر و البسك حفر 
انا في غرفه عنا عالسطوح و ازا بتحبيني بتصبري علي تا الله يقدرني و ادهنها و اركبلها باب 
انا بالاول ما كان فارق معي و كان كل همي الحنان الكبير الي بحتويني فيه ابو ادم و احساسو الرهيف الدافي و ادم 
بس لما مرت كم سنه و اهلي دخلوني الجامعه و كبر العالم بعيني بطل طموحي ابو ادم و الحمام الي ع سطحهم فبعتلو انا معي مرض خطير و ما بدي احرقلك قلبك لا تبعتلي 
اصلا هو متعود عالصدمات فمخفتش عليه 
بعد فتره وجيزه ارتبطت بأبو جاد ابو جاد كان بدرس بكليه الأعمال و بلبس شورتات ع قمصان مفصله و مورده و شعرو كتير واقف مو شوي و لحيتو متناسقه و محدده 
كنت كتير طايره فيه بس ع اخر سنه الي بالجامعه اكتشفت اني مو لحالي ام جاد بكل كليه في ام جاد مضحوك عليها متلي 
انكسر قلبي و اعتزلت الشباب اعتزلتهم تقريبا شهر و نص لإنو اجاني عريس عن طريق مرت بياع الدكانه الي بحارتنا 
و انا حاليا ام مفلح الولد ع اسم حماي الرابع 
شاركنا قصتك انت ي كمان كم اسم كان بمخططاتك 
اتوقع استفتاحيه دوام الجامعه عند الكل كانت طبيعيه 
الا عندي 
لإني طلعت اليوم متفائله و مشتاقه و متوقعه اشوف كل الناس الا هالوحده 
الا هالوحده بعرفش اشمعنا هي نسيت اني رح اشوفها 
هاي البنت تعرفت عليها قبل سنتين لما كنت سنفوره هي ما شاء الله الله معطيها صحه و قوه و جهامه عن اربع شباب بعرفش كيف صاحبتها الصراحه و المصيبه بعرفش كيف استجريت اتداين منها اشمعنا من صنديد قادم اجيت اتداين وين كان عقلي 
بتزكر ابوي كان معطيني حق كتب اشتريهم للجامعه بعد ما بزق بوجهي قد ما فت علي من اول الجامعه و نزلت عالسوق ارجلت و اتمصرفت فيهم و مستجريتش ارجع اطلبهم منو مكنتش اعرف غيرها فتداينتهم ليره مطويات منها و قلتلها اسبوع و برجعلك ياهم ع نفس الطويه و من يومها صار مارق سنتين و حولت تخصصي تلت مرات و قربت اتخرج و انا لسا مش مرجعلها ياهم 
طول السنتين و انا بروح ع محاضراتي سرقه كنت بكل كليه مشغله برج مراقبه مشان ينبهوني ازا شافوها 
مرقو السنتين ع خير و لإنها اختفت فتره ارتاح بالي و قلت خلص امان و مستحيتش ع دمي و نسيت القصه 
اليوم وصلت عالجامعه و بلشت تعبيط بالبنات و هاي جايز و استعرض لبستي الجديده و شنتتي و نضارتي و نحفانه و بيضانه و من هالحكي 
و احنا قاعدين صبايا و شباب بناكل و بنعرط ع بعض و بنتصهون برغي دخل بكتفي من ورا فجأه لفيت وجهي ونا جاحره عيوني و السندويشه بتمي لقيتها تعال يا جلمود وراي 
و البرغي الي دخل بكتفي كان اصبعها خف عقلي و وقعت السندويشه من تمي و صارت عيني الشمال تغمز لحالها و تمي زاح عاليمين بعدين عشان ما انفضحش ع اخر سنه الي قدام الجايز هجمت عليها و تشعبطت و عبطتها و صرت اتمرجح ع كتافها و احكيلها بسبوستي وينك مختفيه من زمان البنت عارفه حركاتي مسكتني من بلوزتي من ورا و رفعتني زي الجاجه و صرت افعفط برجلي بدي انزل و عملت حالي بضحك و انها بتمزح معي بعد ما نزلتني ونا وجهي احمر و عرقي يتصبب و شالي منتوش و غرتي ناكشه زي قرون الصرصور عملت حالي بطمل بدي اطول شنتنتي و احملها و اضل فاعطه ركض و هي هجمت وراي و فلتت فرده الكندره من رجلي بس ضليت مكمله طملت و طالتها و شمطتني فيها من بعيد قنصتني قنص قدام كل الجامعه الكندره اجت براسي و قلبت ع وجهي و انا بنازع ع الأرض طملت اخدت شنتتي و طالت منها مصاريها و رمتها علي و شاتتني برجلها و راحت انا وقتها ضليت ع نفس الوضعيه و عامله حالي مغيبه و استنيت حدا يجي يشيلني و روحت عالدار بفرده كندره وحده و راسي مدعدر و لبستي كلها تراب و بعرج 
و قررت اسقط الفصل لتنتسى القصه 
و صدف انو في جاهه عند جيرانهم ستي حكتلي قومي تعي معي تسلي بحفله النسوان 
لما فتنا عندهم استغربت الوضع ناس كتيره و نفسيات ضليت ملزقه بكوع ستي و هي بتسلم عكل وحده بتطلع بوجهها و بتوقف معها سنه تسلم عليها و بتنسى اني معها 
كان في نسوان ممكيجه و مبهرجه رايحه جاي بين الصاله و المطبخ و بخبطو فيني بأردافهم و كتافهم و ولادهم الي حاملينهم و صحون كنافتهم كإني ضبابيه مهمشه مش مبينه مع هيك ضليت مقربطه بكوع ستي الكل كان بس يلمحني يعطيني جحره غريبه كإني صرصور داخل ع بيت نمل 
المهم فاتت وحده الزاويه بين جبينها و مناخيرها زاويه حاده قد ما هي رافعيتهم و شايفه حالها و شعرها مصبوغ اشقر ذهبي لامع حسيت حالي شايفها من قبل ضليت احلل بخلقتها و هي بتسلم عالناس لحد ما عرفت انها كانت بنت صفي و بنت جيرانا كمان لما قربت علي جهزت حالي اسلم عليها تطلعت علي من فوق لتحت بقرف و فشقت عني ما استنضفت حتى تسلم علي 
و كان في ولد صغير بتمرجح بين رجليها و هي بتسلم عالنسوان و بإصبعها في خاتم و بطنها نافخ يعني الي فهمتو انها متجوزه و مخلفه و حامل كمان 
رجعت انا لورا و قعدت ع الكرسي تاعي ونا مصدومه بالتصوير البطيء كيف كيف مبدأ توزيع الحظ بالحياه هاي الي كانت مقمله 
و كانت تقعد اخر درج لحالها و الكل يخاف يقرب منها و مره عملتها ع حالها بالصف و كل المدرسه لحقوها لباب الدار و همه بزفو فيها و مريولها بنقط و الجاكيت الي لافيتو ع خصرها مشان يغطي البقعه برضو بنقط و شنتتها بتنقط 
و مره تانيه امها منعتها تفوت عالدار لإنها مطينه كل اواعيها و انحشرت و عملتها ع الدرج و الريحه عبت العماره يومها 
هاي الي كان لقبها بالحاره زيوانه و الولاد يلحقوها و يراشدو عليها حجاره ازا قربت تلعب معهم 
هاي الي المعلمات ما كانو يعرفو يفتحو دفاترها لإنو الصفحات ملزقه ببعضها من نتائج الحفر و التلزيق 
هاي ام جرابات مخزقه تمرق و ما تسلم علي انا انا الي كنت طول عمري الأولى عالصف هاي تتجوز و تخلف قبلي و تصبغ قبلي 
و انا كل اجتهادي بالحياه و تمشيطي لشعري بشكل يومي و تحضيري عالبرنامج كل يوم و المشاركه بالحصص و جراباتي الكشكش ما الو اي انعكاس ع حظي 
انا بالعاده بكون عضو فعال بعيد الأضحى 
خصوصي بما يخص الأضحيه يعني الخروف لإني بضل معو من اول لحظه للنهايه 
اول ما يجيبوه عنا عالدار بضل العب معو و اشوط عليه و الحق وراه و اطلع اصوات لا تمت للأنوثه بصله 
بالإضافه لإني بسهر معو للفجر و بستغل الساعات الأخيره قبل شروق الشمس بإني بقعد معو و بفتحلو قلبي و بحكيلو اسراري و همومي لإني بكون ضامنه انو رح يندبح الصبح و تندبح معو اسراري و ما رح يعايرني فيها لقدام 
و منو بكسب فيه اجر لما بورجيه قديش الحياه صعبه و انو محظوظ انو نخلق خروف مو انسان 
حتى بلحظاتو الأخيره بكون معو و انا مشمره بنطلوني و حافيه و مجهزه القشاطه مشان اسيطر عالدم قبل ما ينتشر بساحه البيت حتى و هو بندبح بمسك خواني الصغار و بقعد افتح عيونهم غصب عنهم و ارعبهم بالمشهد القاسي و بعديها بمسك راسو و بلحقهم فيه و الدم بصير ينقط من كواعي 
غير عن تقطيعو و توزيعو كل هاد بشارك فيه 
بس اليوم ما قدرت اشارك اضطريت اني استغني عن علاقتي بالخروف مشان اكسب علاقه مع ابن عمي الي اجا يساعد ابوي بالدبح هاي المره 
اضطريت اني فجأه اعمل حالي بئرف بقرف و حساسه و ما بتحمل و قلبي ضعيف و اني من هيئه حقوق الحيوانات و بوكلش اللحوم ولا بتدخل تمي مع اني حتى اللسانات باكل بالحقيقه 
بس خلص بدي اثبت انوثتي و فعلا 
لما اجو يدبحوه وقفت من ورا الباب و قعدت اعمل حالي كل شوي اني بدي اهرب مع انو ولا حدا معبرني اصلا 
لما دبحوه عملت حالي بعيط و ركضت ع غرفتي 
الضهر كان المنسف جاهز و الراس عليه انا عملت سلطه و قعدت ع جنب لإني قرفانه ع اساس مع انو روحي من جوا مريله ع ريحه المنسف نفسي انزل فيه اسبح سباحه اللحمه يما اللحمه قلبي تقطع عليها 
مع هيك صمدت ع صحن السلطه و مسكت حالي خلص ما ضل اشي بعد العيد خطبتي رح تكون 
صمودي و شموخي و كل الي تحملتو ابوي خربو بآخر لحظه لما اجا ابن عمي يفتح الراس ابوي حكالو اترك اترك من ايدك 
المخ كل عيد اختصاص ام قنوه هي بتعرف تطلعو بكفي ما دبحت معنا هاي المره تعي البين ينطحك من متى بتوكلي سلطه انتي ي ام الكوارع تعالي تستحيش من ابن عمك ولك هاي بتنقرش نقرشه ع كرشاتو هي الي بتنضفهم 
شكرا ابوي الغالي 
خططنا انا و بنت جيرانا انزل انام عندهم 
انا طار عقلي بالفكره لإني اصلا متيمه بأخوها و معتبرتو فارس احلامي 
مضيتها من الصبح اجلي و امسح لإمي كلو بس عشان توافق 
بس خلصت رحت عندها و هي قاعده عالكنباي بتبعت مسجات لخالتي عالواتساب 
حكيتلها ماما خلصت شغل بصير زي ما اتفقنا انزل انام عن 
فجأه ونا بحكي حطت التلفون ع دانها و صارت تحكي اه يختي هي بعتلك الطريقه عالواتس هسا بتصلك بس انتي لا تخليه يغلى كتير اول ما يسخن حطي البابونجات و حركي 
انا ضليت انقرها ع كتفها و هي تحكي و تهشلي بإيدها كإني دبانه بعدين عصبت و دفشتني من كتفي و حكتلي انقلعي اطلبي من ابوكي و كملت حكي مع خالتي 
بالنسبه الي لما امي تحول الموضوع لأبوي يعني الموضوع ميؤوس منه مع هيك قلت بجرب رحت طلبت منو حكالي حطي اجرك ع عتبه الباب و شوفي كيف بدي اكسرلك ياها و احطها بالخلاط و اخليكي تشربيها عصير ابوي عنيف ما بوخد و بعطي انا فتت ع غرفتي و قعدت اعيط و افكر ليش الحياه بتمنعني اعيش لحظات عاطفيه و رومنسيه لو وافقو كان انا هسا لابسه اجدد بجامه عندي و زايحه شعري كلو ع جنب و حامله دبدوبي و عامله حالي رايحه اشرب مي بمطبخ حماتي و التقي بإبنها و ينعجب فيني و يحكي عني كيوت 
