يوم الأربعا اجا المدير وقال . . بكرا في تفتيش ( عالقمل ) والنظافه الشخصيه . . صار في خوف عند معظم الطلاب ، ، انا كنت متطمن لاني كنت اتحمم كل سبت . لما تكون المي جاي . . والتفتيش يوم الخميس . . يعني بيضل شعري نضيف ، ، خصوصا اني كنت اتحمم بصابونه الجمل اللي عليها ورقه بيضا مرسوم عليها جمل بالاحمر ومكتوب تحتو كلام مش مفهوم بشكل دائري وكانت ورقتها تضل ملزقه فيها لبعد تحميمات . . المهم كان يوم الخميس احلى برنامج . . عربي علوم دين . . رياضيات مهني مهني . . بالعاده فش اشي اسمو مهني . . عباره عن مشغل فيه ملزمه خشب ، ، وبرميل فاضي ودايما الاستاذ غايب وكنا نروح . . تدايقنا لانو تفتيش ( القمل ) رح يكون بحصه المهني . . 
