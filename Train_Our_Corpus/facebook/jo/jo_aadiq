المهم اجا اليوم الموعود و بلش العرس و كلشي تمام ، اول ما وقفنا ورا الباب الي بفتحوه عشان نفوت منو عالصاله ، طمل و حكالي " احكيلك اعتراف ؟ أنا نسيت كلشي " أنا عصبت و صرت أبهدل فيه و أنا شاده ع سناني و مسكرتهم مشان ما حدا ينتبه ( عرفتو الحركه ؟ ) ، بنص البهدله فتح باب الصاله و الكل كان بتطلع فينا بستنونا نفوت و اضطريت أسكت ، مشينا و مرقنا من بين الجميع و هو زي الأهبل قاعد بلوحلهم ، و بتطلع عالناس و بوزع قبلات و عايش الجو و ماشي اسرع مني حتى مش مستني علي ! و انا ويلي أمسك إيدو أو أمسك بدلتي و ويلي الكعب و أسلاك الكاميرات الي بتعرقل فيها ! آخر اشي وصلنا عاللوج و هو ماسح فيني السجاده الحمرا و شاحطني عالأرض و مكياجي كاحت عن صباحي لإنو احتك بالسجاد ، بعدها اشتغلت أغنيه و لازم ننزل نرقص ، الغبي ما مسك ايدي و احنا نازلين عن درجات اللوج و فوقها سبقني ، و بلش رقص قبلي ! أنا كان لازم ألملم الموقف و أقعد ارقص عادي مع إني رح انجلط ، و أنا برقص قعدت أجحر فيه و احكيلو بحواجبي يقرب ، و هو مش فاهم ! رحت انا لعندو و مسكت ايديه و قعدت ارقص معو ، و احنا بنرقص و رابطين ايدينا ببعض و بنحركهم يمين شمال ، هو من حماسو شخلعني ! حاس فيني الصاله ! فجأه وهو بلولح فيني ، حسيت انو اختل توازني من تحت ، و صرت أطلع و أنزل و أنا برقص ، لحد ما استوعبت انو في كعب انكسر ، الناس بتطلعو علينا و مصدومين ! هدول برقصو ولا طالعين ع حلبه مصارعه ! طبعا ما كان في حل غير اني اشلح الكعب ، و بس شلحتو صرت أقصر منو بعشرين سانتي ، شغلولنا أغنيه هاديه و بلش السلو ، رحت لفيت ايديني حولين رقبتو و أنا واقفه ع روس أصابعي ، و بجحر فيه و بحكيلو بحواجبي يطمل ، بس ولا هون حدا ، آخر اشي فلتو اجري عن الأرض و صرت معلقه برقبتو زي البقره الي ملبسينها عقد مشان يميزوها ، و صار يلف فيني و يحمي أكتر ، و أنا بصرخ و بحكيلو وقف ! و هو برضو متمسح فش استقبال ! آخر اشي استوعب و وقف فجأه ، و لإنو فجأه أنا ضليت طايره و جابوني من بين الطاولات ، اجت فقره الكيكه و مسك عريسي السيف و صار يعمل حركات هبله فيه ، و ضليت ادعي نقطع الكيكه بدون ما يقلع عين حدا ، بعدين اعطوه كاسه بيبسي ، و أعطوني كاستي ، لفيت عليه مشان نعمل حركه الكاسات اللولبيه لقيتو شارب كاستو و مخلصها ، حاولت ما أبين انحراجي من غبائو ، و مسكت الشوكه الي فيها كيكه مشان نوكلها مع بعض ، هو حب يعمل حالو نغش و يوكلها كلها ، فقرط منخاري معها ! 
