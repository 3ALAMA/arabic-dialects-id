بس بين ليله و ضحاها ! فجأه ! صار أعز ما ع قلبي أشوف الغساله شغاله و أعرف انو في غسيل ! صرت أغير كل خمس دقايق مشان يتراكم غسيل ! صرت أترجى إمي تغسل عشان أطلع أنشر غسيل ! السر في هذا العشق الفجائي ، إني ليوم و أنا بنشر ، طلع ابن جيرانا عالسطح فجأه ، بس شافني طمل وجهو و ضل مكمل ورا الخزانات ، و يضل قاعد هناك طول ما أنا بنشر ! أول مره كان بالنسبه الي الموضوع عادي ، بس صرت كل مره اطلع فيها ، يطلع ! لحد ما صرت أشك انو بطلع مشاني يعمل حالو بتفقد الخزانات ، و انو واقع بغرامي ! و وقعت أنا بغرامو لا ارادي كمان ! صرت مدمنه ملاقط غسيل ! صرت مدمنه ريحه الأواعي بعد الغسيل ! صرت خبيره نشر بلاطين ! صار عندي مهارات في صف الجرابات ! كل هاد مشان استعرض قدامو ، بعد فتره ، طقت روحي ، حكيت بدنا نضل عهاد الحال ؟ و بينا كل هالحواجز و الخزانات ؟ رحت قررت أكتبلو رساله ، اعترفلو اني ببادلو الشعور ، و كتبتلو بآخرها اسمي عالفيسبوك ، " ألحان الأحزان " مشان يراسلني و تتطور العلاقه ! 
