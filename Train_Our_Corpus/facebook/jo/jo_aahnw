فخدتي الشمال تورمت من قرصات إمي مشان أقوم ارقص ، بالآخر استجمعت طاقتي و قمت دحشت حالي بين الي برقصو ، لحد ما وصلت وسط الحلبه ! الكل حولي برقص ، و بشطح ، و بهز ! مع العلم انو الأغنيه كانت " شيك شاك شوك " و معروف انو هاي الأغنيه لكباريه الرقص بس ! يعني انا مش عارف شو قومني ! في وحده كانت من كتر الاندماج مغمضه عيونها و ماسكه شعرها لفوق و ضاربه بوز شمال و بتحرك خصرها حركات لولبيه عالبطيء ! رحت أقلدها ، و أعمل نفس الحركه ، انطعج عامودي الفقري ، و للحظه حسيت سيخ حديد دخل بضهري من الوجع ! بعد خمس دقايق استرجعت عافيتي و حكيت لا خلينا بالسيف سايد ، و أمد لحافي ع قد رجلي ، و أعمل بس الي أنا بعرفو ، صرت بس أحرك خصري يمين شمال بهدوء و أغني مع الأغنيه ، و أحاول احمي ! أول ما حسيت حالي حميت و بدي ادخل بالجو ، خلصت لأغنيه و الكل قعد مكانو ، أنا ضليت بنص القاعه ، استحيت ارجع مكاني لإنها هزيمه هيك ! ، ضليت مصره ع موقفي ! بالرغم من إنو الكل معطيني نظره مين هاي العاهه . . 
