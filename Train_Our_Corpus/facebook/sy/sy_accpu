تجوزت من تلت سنين . . . كنت كتير نحيفه و جسمي ما بيسمن و لا بيتغير كنت المدلله بما اني البنت الوحيده على خمس شباب و شايفه حالي مو مسدئه و عاجبني طولي و عرضي دارسه لغه عربيه بس جوزي ما خلاني اشتغل . . . متل اي تنين باول جوازتهن جوزي طاير عقلو فيني و انا حاطيتو جوا عيوني و البي مو مقصر علي شي الحمدلله . . . عصبي شوي بس قلبو طيب و من النوع الي بحب يشوف حالو بمرتو قدام اهلو . . . بعد الزواج بشي سنه و نص بلشت اسمن ادايئت شوي بس جوزي كان يقلي لا حليانه وهيك بتاخدي العئل و رفقاتي كل مين يشوفني يئلي ييه كيف نصحانه توقعنا الكل يسمن الا انتي يا ريم . . . ما حسيت في تعليقات سلبيه بس الوزن الي كسبتو كان ملحوظ للكل . . . انا و جوزي اتفقنا نجيب ولد بعد خمس سنين ليكون صار النا بيتنا الخاص لان كنا مستأجرين جنب بيت حماي . . . حطيت لعلاقاتنا حدود من البدايه ما حبيت اعمل حالي الكنه المرضيه و المعدله كنت احترمهن و حطهن ع راسي بس بحدود و اتبعت هاد الشي من ايام الخطبه و قلت ببالي ازا ما عجبتن يفسخو الخطبه من هلا احسن ما اتشاطر هلا و بس التزم ببيتي بعد الزواج يطلقوني 
