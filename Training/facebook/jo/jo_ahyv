ونا قاعده بفطر بالمطبخ و مش مغسله وجهي و شعري فلافل اختي كانت صاحيه من النوم و رايقه اول ما شافتني تحولت لديناصور عصبت و صارت تصرخ بإمي عشان عطلتني و بعدين صارت تسب ع حالها و فاتت ع غرفتها و خبطت الباب انا ضليت قاعده باكل و ساكته و عامله حالي بريئه و مظلومه و ملاك طلعت برا العب عشان اورجي اختي اني ملتهيه و تطمن و تنساني لما قرب موعد جيتو رحت عالساكت جبت حرام و لفيت حالي فيه مع انو الدنيا عز الحم و عالسريع تخبيت تحت طاوله الصالون و عملت وضعيه الدوده و عملت تلت فتحات فتحه طلعت داني منها مشان اسمع و فتحه تنفس و فتحه مراقبه مع اني ما رح اشوف غير اجريهم وصل خطيب اختي و سلم ع امي و فات هو و اختي و قعدو بالصالون طبعا بلشت اتجس و احاول اسمع بس عالفاضي كانو حاطين روسهم ببعض و بحكو وشوشه و بتضحكو و انا مش فاهم ولا اشي مرق نص ساعه و همه ع نفس الحال انا طقت روحي و قررت اطلع بس تزكرت انو ازا طلعت اختي رح تقطع داني و تنشرها ع حبل الغسيل او تلزقها ع باب غرفتنا ستيكرز او ترميها للكلاب حتى ما استجريت اطلع و بلش يصير عندي احتباس حراري جوا الحرام و حسيت حالي بنصهر الي زاد المأزق اني زحمت و المصيبه بدهم من هون لليل و همه قاعدين و امي كل شوي تفوت تضيفهم اشي ازكى من الي قبلو انا صرت اعيط عالساكت و افكر بلي عملتو بحالي مش لو ضليت بالمطبخ اوكل من كلشي قبل ما امي تضيفهم ياه احسنلي طب مش لو داومت و قعدت اجمع محي مشان اعمل منو محاي و اجمع بري مشان ارميه ع روس البنات اشرفلي ضليت لليل اتحسر و اتعصر و اجرب الدفن ع بكير من الشوب و الخنقه و الزهق 
