وصلت عالبيت غيرت و مسحت المكياج و ضليت افرك الآيلاينر الي تعلمت ارسمو مشانو لحد ما عيني زاحت خمسه سانتي عن مكانها الأصلي طلعت عالبرنده لميت الغسيلات و انا بسب ع حالي اجت اختي ولعت الأرجيله و امي دخلت عالبرنده حامله بطيخه و سدر و سكينه و فرشو و قعدو انا بس شفت البطيخه فتت جوا عالسريع شلحت زنوبه اخوي عالباب و ركضت ع غرفتي و انا بسب عاللحظه الي حبيت فيها و طلت بلوزتي المبقعه هايبكس و مقصوصين كمامها و طالع منهم شراشيب و لبستها و جمعت كل شعري و ربطتو فوق راسي زي كيس الزباله الأسود و لبست بنطلون ابوي الي هو بلبسه تحت الدشداشه بصلاه الجمعه مشان اخد راحتي و رجعت تربعت عالأرض و عبطت البطيخه و اخدت سلفي معها انا و اختي ع سنابشات و انا حاوله عيوني و كتبت عالصوره طز فيك و فحبي ليك بعدين صرت اطبل عالبطيخه و اختي قامت تجيب بربيش الأرجيله من المطبخ و رجعت و هي بترقص انا قمت و صرت اخلع بخصري عالبطيء و اتخيلو تحت رجلي و ادعس من قلبي بعدين امي مسكت البطيخه و شقحتها و قبل ما امي تخلص تقطيع مديت ايدي و بلشت مسكت قطعه البطيخ و مديت راسي لقدام و جهزت وضعيه الفرم و بلشت اجرش الأحمر و اليابس البطيخ فات بمناخيري و عيوني ميه البطيخ كانت تنقط من كواعي و تنزل ع ركبي و من ركبي عالأرض كنت اكل و اشرشر و مش سائله بإشي المشهد كان عباره عن ادنى درجات الأنوثه مع هيك كنت مبسوطه و مرتاحه داخليا و متصارحه مع نفسي و كإني اليوم صحيت ع حالي بعد غيبوبه دامت خمس سنين كنت فيهم زي الهبله و لاغيه شخصيتي مشان بني ادم مو مقدرني 
