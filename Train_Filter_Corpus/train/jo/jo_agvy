فخدتي الشمال تورمت من قرصات امي مشان اقوم ارقص بالآخر استجمعت طاقتي و قمت دحشت حالي بين الي برقصو لحد ما وصلت وسط الحلبه الكل حولي برقص و بشطح و بهز مع العلم انو الأغنيه كانت شيك شاك شوك و معروف انو هاي الأغنيه لكباريه الرقص بس يعني انا مش عارف شو قومني في وحده كانت من كتر الاندماج مغمضه عيونها و ماسكه شعرها لفوق و ضاربه بوز شمال و بتحرك خصرها حركات لولبيه عالبطيء رحت اقلدها و اعمل نفس الحركه انطعج عامودي الفقري و للحظه حسيت سيخ حديد دخل بضهري من الوجع بعد خمس دقايق استرجعت عافيتي و حكيت لا خلينا بالسيف سايد و امد لحافي ع قد رجلي و اعمل بس الي انا بعرفو صرت بس احرك خصري يمين شمال بهدوء و اغني مع الأغنيه و احاول احمي اول ما حسيت حالي حميت و بدي ادخل بالجو خلصت لأغنيه و الكل قعد مكانو انا ضليت بنص القاعه استحيت ارجع مكاني لإنها هزيمه هيك ضليت مصره ع موقفي بالرغم من انو الكل معطيني نظره مين هاي العاهه 
